<!DOCTYPE html>
<html lang="en">
 <head>
  <meta charset="utf-8"/>
  <meta content="width=device-width, initial-scale=1, shrink-to-fit=no" name="viewport"/>
  <title>
   Free capital.bg reader
  </title>
  <link href="../assets/favicon.ico" rel="icon" type="image/x-icon"/>
  <link href="../css/styles.css" rel="stylesheet"/>
 </head>
 <body>
  <nav class="navbar navbar-expand-lg navbar-dark bg-dark">
   <div class="container">
    <a class="navbar-brand" href="/">
     FREE capital.bg Reader
    </a>
    <button aria-controls="navbarSupportedContent" aria-expanded="false" aria-label="Toggle navigation" class="navbar-toggler" data-bs-target="#navbarSupportedContent" data-bs-toggle="collapse" type="button">
     <span class="navbar-toggler-icon">
     </span>
    </button>
    <!--        <div class="collapse navbar-collapse" id="navbarSupportedContent">-->
    <!--            <ul class="navbar-nav ms-auto mb-2 mb-lg-0">-->
    <!--                <li class="nav-item"><a class="nav-link" href="">Последен брой</a></li>-->
    <!--                <li class="nav-item"><a class="nav-link" href="all-articles.html">Всички статии</a></li>-->
    <!--            </ul>-->
    <!--        </div>-->
   </div>
  </nav>
  <div class="container mt-5">
   <div class="row">
    <div class="col-lg-12 mb-3">
     <div class="badge bg-secondary text-decoration-none link-light offset-1">
      <a href="https://www.capital.bg/light/tema/2022/04/21/4337655_voinata_sreshtu_istinata/" style="color: white" target="_blank">
       Оригинал: ЦЪКНИ ТУК
      </a>
     </div>
     <h1 class="col-12 col-lg-8 offset-lg-1 order-lg-2">
      Войната срещу истината
     </h1>
    </div>
   </div>
   <div class="row">
    <div class="col-lg-7 mt-2 offset-1">
     <img alt="Войната" class="img-fluid" src="https://img.capital.bg/shimg/x620_4338426.jpg?v=1650379161"/>
    </div>
   </div>
   <div class="row">
    <div class="col-lg-12 mb-10 text-start">
     <div id="article-content">
      <div class="story-content col-12 col-lg-7 offset-lg-1">
       <!-- Номер пагараф: 1 -->
       <p>
        Последните два месеца доказаха, че информационният фронт е не по-малко важен от военния и Европа, България и САЩ ще трябва да ограничат действията на Русия и да отговорят на тях. Това означава, че през следващите месеци ще трябва много внимателно да се предефинира какво е свободата онлайн и как да се ограничат злоупотребите с нея.
       </p>
       <!-- Номер пагараф: 2 -->
       <p>
        "Щяха и на Хитлер да позволят да си купи реклама и да и си спонсорира постовете", заключи преди време актьорът Саша Барън Коен по адрес на социалните мрежи. И нарече
        <strong>
         Facebook - "най-голямата пропагандна машина в историята".
        </strong>
        Щом сме стигнали до момент, когато дори провокативен комик като Коен да изисква по-строги регулации на съдържанието и да алармира за безпроблемно разпространение на дезинформацията, значи линията на допустимост е отдавна прекрачена.
       </p>
       <!-- Номер пагараф: 3 -->
       <p>
        Когато възпитаваме малки деца внушаваме основния принцип, че свободата води със себе си отговорности и граници. Ако приемем, че всички ние, целият свят е едва съзряващ тийнейджър по отношение на свободното използване на интернет и социалните мрежи, то може би е дошло времето за налагане на ясни правила.
       </p>
       <!-- Номер пагараф: 4 -->
       <p>
        Ако не ги наложим сега, има сериозна опасност напредналите технологии да разрушат бавно градената с години либерална демокрация, чиято сърцевина е уважението към човека и неговите права.
       </p>
      </div>
      <div class="story-content col-12">
       <div id="nativeBanner_story4">
       </div>
       <div id="storyParallax1">
       </div>
      </div>
      <div class="story-content col-12 col-lg-7 offset-lg-1">
       <!-- Номер пагараф: 5 -->
       <p>
        <strong>
         Пандемията ни показа, че застрашен е не само общественият договор, но съвсем директно и здравето и живота ни.
        </strong>
        В България много жертви на коронавируса можеха да бъдат спасени, ако не се разпространяваха безотговорно конспирации и ненаучни твърдения. Европейският парламент в момента обсъжда Законодателен акт за цифровите услуги, който би трябвало да помогне в битката срещу дезинформацията.
       </p>
       <!-- Номер пагараф: 6 -->
       <p>
        Злонамерената пропаганда и изопачаването на информацията не е от вчера, те съществуват като похвати от векове, описани детайлно в полезния труд на Виктор Клемперер "Езикът на третия райх" (1947). Но лесният и бърз достъп до милиарди хора през интернет и различни платформи, ги прави още по-опасни и ефектът от тях е почти мигновен. Дали станалият жертва на алгоритъма на "Кеймбриж аналитика" една сутрин средно статистическият англичанин ще се събуди и ще вземе емоционалното решение да гласува за Брекзит, а после ще съжалява или българин ще повярва на руските тролове, че кадрите от жертвите в Украйна, са на актьори, това са все проявления на един и същ феномен.
       </p>
       <!-- Номер пагараф: 7 -->
       <p>
        <strong>
         Първо пандемията, а сега войната изкараха на повърхността сериозни проблеми с бързото таргетирано разпространяване на подвеждаща информация и манипулирането на обществените нагласи.
        </strong>
        Експертите предупреждаваха, че информационна битка се води от години и в нея Русия, Китай и други авторитарни режими имат активна роля.
       </p>
       <!-- Номер пагараф: 8 -->
       <p>
        <strong>
         "Няма естествен либерален световен ред и няма правила, ако те не бъдат прилагани. Освен ако демокрациите не се защитават заедно, силите на автокрацията ще ги унищожат"
        </strong>
        ,
        <a href="https://www.capital.bg/politika_i_ikonomika/redakcionni_komentari/2022/04/09/4333100_niama_demokraciia_i_mejdunarodni_pravila_ako_nikoi_ne/" target="_blank">
         написа Ан Епълбаум
        </a>
        , журналистка и историчка, отличена с "Пулицър".
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 9 -->
       <p>
        Какъв е полезният ход или
        <strong>
         как да запазим свободата на словото в демократичните общества, без отворената вратичка, която злонамерено се ползва за организирано разпространение на фалшиви новини? И същевременно, как да се пазим от твърде много регулации, за да не превърнем правилата в цензура?
        </strong>
        Еднозначен и лесен отговор няма.
       </p>
       <!-- Номер пагараф: 10 -->
       <p>
        Важната информация, на базата на която гражданите би следвало да направят своя демократичен избор, когато гласуват или когато участват в референдум или дори когато решат дали да се ваксинират или не, трябва да е проверена, да се анализира спокойно, а не емоционално, а това е много трудно в съвременния свят на бързо споделяне, лайкове и вайръл култура.
       </p>
       <!-- Номер пагараф: 11 -->
       <p>
        Новото е способността да се следи поведението на хората в социалните мрежи, недобронамереният притежател на тази информация може да ни познава по-добре, отколкото ние самите се познаваме. Израелският историк Ювал Харари предупреждава за механизма да се опознават и използват човешките слабости и уязвими места, включително от фалшивите новини. И ако преди пропагандата е действала на принципа на бомба - една и съща информация за всички, сега в играта са безброй фино прицелени стрели.
       </p>
       <!-- Номер пагараф: 12 -->
       <p>
        По този начин напредналите технологии, самообучаващите се алгоритми и пр. нарушават едно от основните човешки права - правото на формиране на собствено мнение.
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 13 -->
       <p>
        Дори британският философ Джон Стюарт Мил, известен като яростен застъпник на "свободата на словото" още през XIX в., казва, че за да има свободна размяна на идеи, хората трябва да стъпват на общи понятия и разбирания.
        <strong>
         А в епохата на "алтернативните факти", ние дори не можем да се съгласим, че земята е кръгла, липсва обща основа за дебат.
        </strong>
       </p>
       <!-- Номер пагараф: 14 -->
       <p>
        Бившият държавен секретар на САЩ Мадлин Олбрайт, която почина преди месец, написа през 2018 г.: "Често имахме разногласия, но поне започвахме от една и съща информационна база, днес не е така. Сега хората научават новините от калейдоскоп от източници, някои надеждни, много - не". В книгата си "Фашизъм. Предупреждение", Олбрайт съвсем конкретно алармира света, за това, което руският президент Владимир Путин планира и за начините, по които се подготвя -
        <strong>
         "пионерската роля на Русия в употребата на социалните мрежи като оръжие отразява не някаква необикновена културна склонност към хакерство, а по-скоро опитът на Путин от КГБ, където разпространяването на дезинформация беше начин на живот.
        </strong>
        Ефектът е по-голям сега, отколкото беше по време на Студената война, защото целевата група е огромна и достъпна."
       </p>
       <!-- Номер пагараф: 15 -->
       <p>
        Съществува и такова нещо като грешно разбрана отговорност за плурализъм, особено в българския медиен пейзаж. В закона за Радиото и телевизията не фигурира понятие като "две гледни точки", подчертава Жана Попова, преподавателка по телевизионна и радиожурналистика във ФЖМК по време на форум за езика на омразата "Не само думи". Понякога журналисти се крият зад израза "представяне на другата гледна точка" и така се дава трибуна за популистки изказвания, език на омразата или за изопачени истини. Плурализмът е важен, но за да съществува, гледните точки трябва да бъдат защитени и да се подчертава основната разлика между мнение и факт.
       </p>
       <!-- Номер пагараф: 16 -->
       <p>
        Въпросът е има ли друга гледна точка, когато например става въпрос за неоправдана агресия на една държава спрямо друга. Необходима е елементарна морална хигиена. Дори яростни защитници на свободата на словото по принцип, в случая с пропагандата на Русия спрямо войната, която започнаха в Украйна, веднага изказаха позиция, че телевизиите Russia Today и Sputnik трябва да бъдат спрени. Чуха се и другите гласове - журналисти се опасяваха, че това може да създаде прецедент за по-силна цензура. Европейският съюз не просто спря излъчването им, но изискаха от Meta - компанията майка на Facebook и Instagram да не им позволяват да споделят новини в техните платформи в Европа. Не всички социални мрежи реагират бързо.
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 17 -->
       <p>
        Преди седмица Guardian публикуваха разследване, което доказва, че Tik Tok алгоритъмът предлага на потребители видеа с пропагандна и лъжлива информация. Сред разпространените лъжливи твърдения, беше повтаряното, но никога недоказано обвинение, че САЩ имат лаборатории за биологично оръжие в Украйна.
       </p>
       <!-- Номер пагараф: 18 -->
       <p>
        Междувременно регулацията в Twitter ще стане още по-трудна, ако акционерите приемат офертата на Илън Мъск от преди дни да купи платформата.
        <strong>
         Основателят на Tesla иска да превърне социалната мрежа в "бастион на свободата на словото", както го разбира той.
        </strong>
        Според него, ако направи Twitter своя собственост, социалната мрежа няма да има нужда да се съобразява с мнението на акционери и рекламодатели и да модерира съдържание, което според тях е обидно. Остава да се надяваме, че новият Законодателен акт за цифровите услуги на Европейския съюз, който беше предварително одобрен на 25 март и предстои да бъде окончателно приет, ще има ефектът, който обещава: повече отчетност и поемане на отговорност от страна на големите платформи за техните действия и за системните рискове, които пораждат, включително по отношение на дезинформацията.
       </p>
       <!-- Номер пагараф: 19 -->
       <p>
        В следващите няколко текста навлизаме в дълбочина в механизмите на пропагандата и фалшивите новини, задаваме въпроса безгранична ли е свободата на изразяване на председателя на БХК Красимир Кънев, разговаряме и с адвокат Еми Палмър от Надзорния съвет на Facebook и Instagram.
       </p>
      </div>
     </div>
    </div>
   </div>
  </div>
  <footer class="py-5 bg-dark">
   <div class="container">
    <p class="m-0 text-center text-white">
     FUCK THAT BULSHIT PAYWALL!
    </p>
    <p class="m-0 text-center text-white">
     за контакт -&gt; арменския поп или електрон amelija09
    </p>
   </div>
  </footer>
  <script src="https://cdn.jsdelivr.net/npm/bootstrap@5.1.3/dist/js/bootstrap.bundle.min.js">
  </script>
  <script src="js/scripts.js">
  </script>
 </body>
</html>
