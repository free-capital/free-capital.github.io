<!DOCTYPE html>
<html lang="en">
 <head>
  <meta charset="utf-8"/>
  <meta content="width=device-width, initial-scale=1, shrink-to-fit=no" name="viewport"/>
  <title>
   Free capital.bg reader
  </title>
  <link href="../assets/favicon.ico" rel="icon" type="image/x-icon"/>
  <link href="../css/styles.css" rel="stylesheet"/>
 </head>
 <body>
  <nav class="navbar navbar-expand-lg navbar-dark bg-dark">
   <div class="container">
    <a class="navbar-brand" href="/">
     FREE capital.bg Reader
    </a>
    <button aria-controls="navbarSupportedContent" aria-expanded="false" aria-label="Toggle navigation" class="navbar-toggler" data-bs-target="#navbarSupportedContent" data-bs-toggle="collapse" type="button">
     <span class="navbar-toggler-icon">
     </span>
    </button>
    <!--        <div class="collapse navbar-collapse" id="navbarSupportedContent">-->
    <!--            <ul class="navbar-nav ms-auto mb-2 mb-lg-0">-->
    <!--                <li class="nav-item"><a class="nav-link" href="">Последен брой</a></li>-->
    <!--                <li class="nav-item"><a class="nav-link" href="all-articles.html">Всички статии</a></li>-->
    <!--            </ul>-->
    <!--        </div>-->
   </div>
  </nav>
  <div class="container mt-5">
   <div class="row">
    <div class="col-lg-12 mb-3">
     <div class="badge bg-secondary text-decoration-none link-light offset-1">
      <a href="https://www.capital.bg/biznes/tehnologii_i_nauka/2022/03/01/4317935_payhawk_purvata_mlada_bulgarska_kompaniia_za_1_mlrd/" style="color: white" target="_blank">
       Оригинал: ЦЪКНИ ТУК
      </a>
     </div>
     <h1 class="col-12 col-lg-8 offset-lg-1 order-lg-2">
      Payhawk: Първата млада българска компания за 1 млрд. долара
     </h1>
    </div>
   </div>
   <div class="row">
    <div class="col-lg-7 mt-2 offset-1">
     <img alt="Payhawk:" class="img-fluid" src="https://img.capital.bg/shimg/zx952y526_4317966.jpg?v=1646114408"/>
    </div>
   </div>
   <div class="row">
    <div class="col-lg-12 mb-10 text-start">
     <div id="article-content">
      <div class="story-content col-12 col-lg-7 offset-lg-1">
       <!-- Номер пагараф: 1 -->
       <p>
        В приказките и древните легенди еднорогът най-често е описван като митично създание с вълшебни качества. В модерния инвестиционен речник думата има съвсем друго значение - млада компания, оценена от инвеститори на над 1 млрд. долара. Такива бизнеси не са много, особено в нашата част на света - на Балканите се броят на пръстите на едната ръка, а в България направо са мит като едноименното животно. Досега... Страната ни вече има първия си еднорог - българската финтех компания Payhawk беше оценена на 1 млрд. долара след последния инвестиционен рунд, воден от щатския фонд Lightspeed Venture Partners.
       </p>
       <!-- Номер пагараф: 2 -->
       <p>
        Новото финансиране е 100 млн. долара, като най-голямата част от него - 50 млн. долара, се дава от Lightspeed с участието и на други нови фондове: Sprints Capital, Endeavor Catalyst, HubSpot Ventures and Jigsaw VC. Досегашните инвеститори - Greenoaks, QED Partners и Earlybird Digital East, също участват в рунда.
       </p>
       <!-- Номер пагараф: 3 -->
       <p>
        През миналата година Payhawk привлече инвестиции на два пъти - през април за 20 млн. долара, а през ноември в рунд Б за 112 млн. долара, воден от друг щатски фонд - Greenoaks, известен с вложенията си в редица финтех компании като Robinhood, Stripe, Checkout.com, както и Deliveroo и др. Тогава българската компания беше оценена на 570 млн. долара.
       </p>
       <!-- Номер пагараф: 4 -->
       <p>
        Основаният от Христо Борисов и Бойко Караджов през 2018 г. стартъп, който издава корпоративни дебитни карти в комбинация с платформа за управление на разходи в десетки държави, планира да използва набрания капитал за разширяване на бизнеса си в Европа и на най-големия пазар на финтех услуги - САЩ. Първо през март ще бъдат отворени офиси в Амстердам и Париж. А през септември Payhawk ще отвори офис и в Ню Йорк. За издаването на карти и услуги в САЩ компанията ще работи с местната банкова група Cross River Bank, стана ясно в края на миналата година.
       </p>
      </div>
      <div class="story-content col-12">
       <div id="nativeBanner_story4">
       </div>
       <div id="storyParallax1">
       </div>
      </div>
      <div class="story-content col-12 col-lg-7 offset-lg-1">
       <!-- Номер пагараф: 5 -->
       <h3>
        Новият партньор
       </h3>
       <p>
        Lightspeed Venture Partners е едно от известните имена в Силициевата долина. Основаният през 2000 г. фонд досега е инвестирал в над 1000 компании и има над 200 успешни продажби на дялове в тях. Сред финансираните от Lightspeed стартъпи са Snapchat, Affirm, MuleSoft и AppDynamics. Фондът се интересува от различни сектори, но най-много като брой са инвестициите му в софтуерни и технологични компании. Първоначално основно се цели към фирми в ранен етап на развитие, но през последните години залага и на бизнеси в растеж. Има отделни подразделения за инвестиции в Индия и Китай.
       </p>
       <!-- Номер пагараф: 6 -->
       <p>
        "След като наблюдавахме екипа на Payhawk в продължение на година, бяхме изключително впечатлени от темповете на развитие на продуктите и изграждането на най-цялостното решение на пазара за по-малко от четири години", заяви в официалното съобщение за инвестицията Aршам Мемарзадех, партньор в Lightspeed Venture Partners.
       </p>
       <!-- Номер пагараф: 7 -->
       <p>
        Според Христо Борисов причината да бъде предпочетен Lightspeed е "изключително опитният екип в САЩ с повече от 400 инвестиции на глобално ниво".
       </p>
       <!-- Номер пагараф: 8 -->
       <p>
        През последните месеци основателите на Payhawk преговаряха с някои от най-известните фондове в света, сред които и Tiger Global. Досега сред инвестиралите във финтех компанията освен водилите последните два рунда финансиране Lightspeed и Greenoaks са и още един щатски фонд - QED Investors, както и базираният в Берлин Earlybird Venture Capital. Първите, подкрепили Payhawk при създаването на компанията през 2018 г., бяха българският фонд Eleven, както и бизнес ангели като двама от съоснователите на "Телерик" и "Телерик академия" - Васил Терзиев и Светозар Георгиев, Неделчо Спасов, Станимир Василев от "Изи асет мениджмънт" и др.
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 9 -->
       <h3>
        Българските карти
       </h3>
       <p>
        Създателите на компанията Христо Борисов и Бойко Караджов са бивши служители на "Телерик", които през 2018 г. решават да работят върху създаването на платформа, която да улесни управлението и контрола над целия разходен процес в малки и средни компании. Сред предлаганите услуги са издаването на корпоративни карти в партньорства с Visa, както и автоматизирано отчитане на разходи и генериране на отчети в реално време. Софтуерната система дава възможност на служителите бързо да сканират и осчетоводят касови бележки и да правят отчети. Има и 3% cashback програма за всички плащания през корпоративните карти, безплатни преводи за клиентите в евро и паунд, както и поддръжка на Apple Pay и Google Pay в 30 държави. Сред плановете на Payhawk е да пусне на пазара и кредитна карта, както и евтини международни преводи като алтернатива на SWIFT плащания. Сред клиентите на компанията са люксембургският превозвач LuxAir, германският дистрибутор на автомобилни части ATU, британската Club Freelance, българската Gtmhub (която също е тръгнала по пътя към статут на еднорог) и др.
       </p>
       <!-- Номер пагараф: 10 -->
       <p>
        В момента компанията има офиси в София, Берлин, Лондон и Барселона, в които работят близо 100 души. В българския офис са около 50 специалисти, които разработват технологичния продукт, както и стратегията на Payhawk. Плановете на Борисов са с помощта на новото финансиране да бъдат наети около 60 много опитни софтуерни инженери, които да работят върху развитието на нови функционалности и услуги в платформата на Payhawk. От началото на годината вече са били наети 14 такива специалисти, обяви Христо Борисов пред "Капитал". Плановете са до края на тази година служителите в цял свят да надхвърлят 300.
       </p>
       <!-- Номер пагараф: 11 -->
       <p>
        В България компанията работи през дружеството "Пейхоук", еднолична собственост на британското Payhawk Limited. Приходите му за 2020 г. са 1.2 млн. лв. при загуба 2 млн. лв.
       </p>
       <!-- Номер пагараф: 12 -->
       <p>
        "Плановете ни остават изключително агресивни. Целта ни е да привлечем над 200 нови служители, като много голяма част от тях ще са в офиса ни в България. Вече наемаме хора в Париж и Амстердам и се надяваме до края на годината да имаме добре работеща организация с около 300 служители на глобално ниво", коментира разширяването Христо Борисов.
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 13 -->
       <p>
        Преди време Борисов обяви, че в САЩ екипът трябва да достигне над 100 души в края на 2023 г. и общо 600 в цял свят. Планира се и отваряне на офиси в Сидни и Сингапур. В САЩ компанията определено ще се изправи пред най-трудните си предизвикателства досега, тъй като става дума за един от най-конкурентните пазари в света. Водещите играчи на него са базираната в Сан Франциско Brex и базираната в Ню Йорк Ramp. И двете отдавна са еднорози, като досега първата е привлякла финансиране за близо 1.5 млрд. долара, докато втората e получила над 800 млн. долара. Според анализаторската компания Coherent Market Insights секторът за платформи за управление на разходите ще достигне 18 млрд. долара до 2027 г., като най-големият пазар ще бъде Северна Америка с около 31% от глобалните продажби.
       </p>
       <!-- Номер пагараф: 14 -->
       <p>
        "Американският пазар е един от най-големите в света и е важна част от бъдещата ни стратегия на растежа", коментира Христо Борисов.
       </p>
       <!-- Номер пагараф: 15 -->
       <!-- Каре wide -->
       <div class="card newsbox-wide">
        <div class="card-body">
         Христо Борисов от Payhawk ще участва на годишния Fintech Summit 2022, организиран от "Капитал" и F27. В хибридното събитие, което ще се проведе в "София тех парк" на 24 март, ще участват представители на финтех и банковия бизнес, фондове и др. Повече информация за събитието
         <a href="https://www.capital.bg/en/event/229-fintech-summit-2022/" target="_blank">
          тук
         </a>
         .
        </div>
       </div>
      </div>
     </div>
    </div>
   </div>
  </div>
  <footer class="py-5 bg-dark">
   <div class="container">
    <p class="m-0 text-center text-white">
     FUCK THAT BULSHIT PAYWALL!
    </p>
    <p class="m-0 text-center text-white">
     за контакт -&gt; арменския поп или електрон amelija09
    </p>
   </div>
  </footer>
  <script src="https://cdn.jsdelivr.net/npm/bootstrap@5.1.3/dist/js/bootstrap.bundle.min.js">
  </script>
  <script src="js/scripts.js">
  </script>
 </body>
</html>
