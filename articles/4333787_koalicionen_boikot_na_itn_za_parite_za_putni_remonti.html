<!DOCTYPE html>
<html lang="en">
 <head>
  <meta charset="utf-8"/>
  <meta content="width=device-width, initial-scale=1, shrink-to-fit=no" name="viewport"/>
  <title>
   Free capital.bg reader
  </title>
  <link href="../assets/favicon.ico" rel="icon" type="image/x-icon"/>
  <link href="../css/styles.css" rel="stylesheet"/>
 </head>
 <body>
  <nav class="navbar navbar-expand-lg navbar-dark bg-dark">
   <div class="container">
    <a class="navbar-brand" href="/">
     FREE capital.bg Reader
    </a>
    <button aria-controls="navbarSupportedContent" aria-expanded="false" aria-label="Toggle navigation" class="navbar-toggler" data-bs-target="#navbarSupportedContent" data-bs-toggle="collapse" type="button">
     <span class="navbar-toggler-icon">
     </span>
    </button>
    <!--        <div class="collapse navbar-collapse" id="navbarSupportedContent">-->
    <!--            <ul class="navbar-nav ms-auto mb-2 mb-lg-0">-->
    <!--                <li class="nav-item"><a class="nav-link" href="">Последен брой</a></li>-->
    <!--                <li class="nav-item"><a class="nav-link" href="all-articles.html">Всички статии</a></li>-->
    <!--            </ul>-->
    <!--        </div>-->
   </div>
  </nav>
  <div class="container mt-5">
   <div class="row">
    <div class="col-lg-12 mb-3">
     <div class="badge bg-secondary text-decoration-none link-light offset-1">
      <a href="https://www.capital.bg/politika_i_ikonomika/bulgaria/2022/04/07/4333787_koalicionen_boikot_na_itn_za_parite_za_putni_remonti/" style="color: white" target="_blank">
       Оригинал: ЦЪКНИ ТУК
      </a>
     </div>
     <h1 class="col-12 col-lg-8 offset-lg-1 order-lg-2">
      Коалиционен бойкот на ИТН за парите за пътни ремонти
     </h1>
    </div>
   </div>
   <div class="row">
    <div class="col-lg-7 mt-2 offset-1">
     <img alt="Коалиционен" class="img-fluid" src="https://img.capital.bg/shimg/zx952y526_4333789.jpg?v=1649342641"/>
    </div>
   </div>
   <div class="row">
    <div class="col-lg-12 mb-10 text-start">
     <div id="article-content">
      <div class="story-content col-12 col-lg-7 offset-lg-1">
       <!-- Номер пагараф: 1 -->
       <p>
        Напрежението между две от партиите в управляващата коалиция - "Продължаваме промяната" и "Има такъв народ", възникнало покрай предстоящия избор на нов управител на БНБ, продължи да се изостря и по други спорни въпроси. Нов сблъсък между двете формации в последните два дни предизвика внесеният в Народното събрание проект за решение, с което парламентът трябваше да потвърди решението Агенция "Пътна инфраструктура" (АПИ) за плащане на над 1 млрд. лв. на фирмите за пътно поддържане за извършени от тях ремонтни дейности.
       </p>
       <!-- Номер пагараф: 2 -->
       <p>
        Въпреки че разплащането между АПИ и строителните дружества по сключени от правителството на Бойко Борисов договори няма нужда да минава през санкция на парламента, а според депутати гласуването на такова решение е и съмнително от правна гледна точка, за подобен акт на парламента настояваше вицепремиерът и министър на регионалното развитие Гроздан Караджов от "Има такъв народ". Проектът за решение пък беше внесен в парламента от председателя на регионалната комисия в Народното събрание Настимир Ананиев от "Продължаваме промяната" и подкрепено от депутати от БСП и ИТН.
       </p>
       <!-- Номер пагараф: 3 -->
       <p>
        Въпросът с плащането виси вече почти година. Проблемът с тези рамкови договори за пътна и зимна поддръжка по региони е, че ГЕРБ редовно ги ползваше, за да раздава през тях големи ремонти за стотици милиони без търг на любимите си фирми. Така се натрупа над 1 млрд. лв. дълг по договори, които в пъти са надхвърлили лимитите си. Свършена работа все пак има и държавата месеци наред не провери кое трябва реално да се плати. За да спре протестите на някои фирми, сега Караджов иска депутатите да му разрешат да плати половината от сумата. (За новите пътни търгове четете
        <a href="https://www.capital.bg/politika_i_ikonomika/ikonomika/2022/04/07/4333753_api_pusna_novi_poruchki_za_24_mlrd_lv_po_stariia_model/" target="_blank">
         тук
        </a>
        .)
       </p>
       <!-- Номер пагараф: 4 -->
       <h3>
        Как гласуването се провали
       </h3>
       <p>
        В четвъртък проектът за решение трябваше да се гласува в пленарната зала, но приемането му беше отложено за петък. Причината, съобщена от председателя на парламента Никола Минчев, беше, че все още не е постъпил докладът на регионалната комисия, който трябва да бъде прочетен в пленарната зала. Въпреки това Гроздан Караджов направи обръщение към депутатите в залата, като ги призова да подкрепят решението, защото пътищата са в трагично състояние и без него няма да могат да бъдат поддържани. А председателят на парламентарната група на ИТН Тошко Йорданов атакува "Продължаваме промяната", като ги обвини в "тежка шизофрения". "Имам тежки съмнения, че Настимир Ананиев съзнателно не е внесъл решението", заяви Йорданов. Заради острата реакция на "Има такъв народ" Никола Минчев даде почивка и свика председателски съвет, след който точката от дневния ред с гласуването на проекторешението беше прехвърлена за петък.
       </p>
      </div>
      <div class="story-content col-12">
       <div id="nativeBanner_story4">
       </div>
       <div id="storyParallax1">
       </div>
      </div>
      <div class="story-content col-12 col-lg-7 offset-lg-1">
       <!-- Номер пагараф: 5 -->
       <p>
        Причината за гневната реакция на депутатите от ИТН беше, че предишния ден се провали заседанието на другата парламентарна комисия, която трябваше да обсъжда плащането на над 1 млрд. лв. на фирмите за пътно поддържане - бюджетната. Това стана, след като депутатите от останалите три партии от мнозинството - "Продължаваме промяната", БСП и "Демократична България", бойкотираха заседанието. А в късния следобед председателят на парламента Никола Минчев изненадващо определи още една комисия, която да гледа проекта за решение - правната.
       </p>
       <!-- Номер пагараф: 6 -->
       <p>
        По доста съмнителен начин пък проектът за решение беше одобрен от водещата регионална комисия. Нейни членове споделиха, че по време на заседанието текстът на проекторешението, прочетен от Снежанка Траянска (ИТН), се е различавал от внесения от депутатите, а нейното обяснение било, че това са само технически корекции. След това проектът беше одобрен с гласовете само на 9 от 20-те членове на регионалната комисия. Още на него депутати от опозицията предупредиха, че въпросът с плащането на фирмите трябва да се реши на правителствено ниво, а не в парламента, защото това решение няма никаква юридическа стойност.
       </p>
       <!-- Номер пагараф: 7 -->
       <h3>
        Размяна на удари между ПП и ИТН
       </h3>
       <p>
        Според депутати от мнозинството размяната на удари под кръста между "Продължаваме промяната" и "Има такъв народ" е свързана с предстоящия избор на управител на БНБ, където се очаква сблъсък между издигнатия от формацията на Кирил Петков кандидат Андрей Гюров и номинирания от партията на Слави Трифонов Любомир Каримански. Последният опит този сблъсък да не се състои беше направен на заседанието на коалиционния съвет в неделя. На него премиерът Петков е предложил изборът на гуверньор на БНБ да не се състои и процедурата да се проведе отново, но от формацията на Трифонов категорично отказаха такъв изход от сложната ситуация, в която се оказаха управляващите.
       </p>
       <!-- Номер пагараф: 8 -->
       <p>
        По този начин от мнозинството изтълкуваха и статуса на лидера на ИТН Слави Трифонов в сряда вечерта, малко след като заседанието на бюджетната комисия се провали. Лидерът на ИТН атакува коалиционните си партньори по другата тема, по която в мнозинството има разнобой - тази за вдигането на ветото на Северна Македония за членство в ЕС.
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 9 -->
       <p>
        "Той (Кирил Петков - бел. ред.) желае до края на юни да започнат преговори със северномакедонците, без да има никакви юридически гаранции за спазването на правата на българите в тази държава. Уточнявам, че това той правеше, без да съгласува изявленията и действията си не само с дипломатите от Министерството на външните работи, но и без съгласуване с коалиционните партньори, камо ли с Народното събрание", написа Трифонов в социалната мрежа, през която обикновено той контактува с избирателите си.
       </p>
       <!-- Номер пагараф: 10 -->
       <p>
        Каква ще е съдбата на проекторешението на парламента за плащането на средствата по рамковите договори на АПИ за поддръжката на пътища засега остава неясно. В четвъртък следобед трябваше да има заседания на бюджетната и на правната комисия, но те отново се провалиха, защото бяха бойкотирани от депутатите от "Продължаваме промяната", БСП и "Демократична България".
       </p>
      </div>
     </div>
    </div>
   </div>
  </div>
  <footer class="py-5 bg-dark">
   <div class="container">
    <p class="m-0 text-center text-white">
     FUCK THAT BULSHIT PAYWALL!
    </p>
    <p class="m-0 text-center text-white">
     за контакт -&gt; арменския поп или електрон amelija09
    </p>
   </div>
  </footer>
  <script src="https://cdn.jsdelivr.net/npm/bootstrap@5.1.3/dist/js/bootstrap.bundle.min.js">
  </script>
  <script src="js/scripts.js">
  </script>
 </body>
</html>
