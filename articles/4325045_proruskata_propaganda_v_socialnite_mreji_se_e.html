<!DOCTYPE html>
<html lang="en">
 <head>
  <meta charset="utf-8"/>
  <meta content="width=device-width, initial-scale=1, shrink-to-fit=no" name="viewport"/>
  <title>
   Free capital.bg reader
  </title>
  <link href="../assets/favicon.ico" rel="icon" type="image/x-icon"/>
  <link href="../css/styles.css" rel="stylesheet"/>
 </head>
 <body>
  <nav class="navbar navbar-expand-lg navbar-dark bg-dark">
   <div class="container">
    <a class="navbar-brand" href="/">
     FREE capital.bg Reader
    </a>
    <button aria-controls="navbarSupportedContent" aria-expanded="false" aria-label="Toggle navigation" class="navbar-toggler" data-bs-target="#navbarSupportedContent" data-bs-toggle="collapse" type="button">
     <span class="navbar-toggler-icon">
     </span>
    </button>
    <!--        <div class="collapse navbar-collapse" id="navbarSupportedContent">-->
    <!--            <ul class="navbar-nav ms-auto mb-2 mb-lg-0">-->
    <!--                <li class="nav-item"><a class="nav-link" href="">Последен брой</a></li>-->
    <!--                <li class="nav-item"><a class="nav-link" href="all-articles.html">Всички статии</a></li>-->
    <!--            </ul>-->
    <!--        </div>-->
   </div>
  </nav>
  <div class="container mt-5">
   <div class="row">
    <div class="col-lg-12 mb-3">
     <div class="badge bg-secondary text-decoration-none link-light offset-1">
      <a href="https://www.capital.bg/biznes/media_i_reklama/2022/03/18/4325045_proruskata_propaganda_v_socialnite_mreji_se_e/" style="color: white" target="_blank">
       Оригинал: ЦЪКНИ ТУК
      </a>
     </div>
     <h1 class="col-12 col-lg-8 offset-lg-1 order-lg-2">
      Проруската пропаганда в социалните мрежи се е превърнала в октопод с дълги пипала
     </h1>
    </div>
   </div>
   <div class="row">
    <div class="col-lg-7 mt-2 offset-1">
     <img alt="Проруската" class="img-fluid" src="https://img.capital.bg/shimg/zx952y526_4325048.jpg?v=1647986006"/>
    </div>
   </div>
   <div class="row">
    <div class="col-lg-12 mb-10 text-start">
     <div id="article-content">
      <div class="story-content col-12 col-lg-7 offset-lg-1">
       <!-- Номер пагараф: 1 -->
       <!-- Каре Темата накратко  -->
       <div class="storyOverview">
        <div class="storyOverview__heading">
         Темата накратко
        </div>
        <ul class="storyOverview__list pl-3">
         <li class="storyOverview__item">
          Ефектите от този тип "информационна надпревара" все още не са достатъчно известни, но и Русия, и Украйна искат да я спечелят
         </li>
         <li class="storyOverview__item">
          Пропагандното съдържание ще достигне до хората от най-уязвимите групи и обществата с ниска медийна хигиена
         </li>
        </ul>
       </div>
       <hr/>
       <!-- Номер пагараф: 2 -->
       <p>
        Хората днес прекарват основна част от ежедневието си в социалните мрежи, но доскоро ефектите от постоянното скролване и шерване на съдържание бяха сериозно подценявани. Бързата и демократизирана комуникация на XXI век създаде в началото на миналата година най-голямата пропагандна кампания в историята на човечеството, разделяйки обществото на "ваксъри" и "антиваксъри", а днес, ползвайки подобни сценарии, по същите канали вероятно същите хора се опитват да поляризират обществото на про- и антипутинисти.
       </p>
       <!-- Номер пагараф: 3 -->
       <p>
        По време на конфликт между две държави разделянето на хората в противниковата страна е първата задача в учебниците за психологическа война, защото отслабва рязко позициите й. В България това се случва много лесно и изключително успешно. Прокремълската пропаганда дебне от всеки ъгъл в социалните мрежи и се увеличава изключително бързо. Само за последната седмица над милион потребителски интеракции са отчетени сред българските пропагандни Facebook страници, като най-уязвими остават хората, склонни да вярват в конспиративни теории.
       </p>
       <!-- Номер пагараф: 4 -->
       <h3>
        Криворазбраната хибридизация
       </h3>
       <p>
        Конфликтът между Русия и Украйна още през 2014 г. роди масовата употреба на понятието "хибридна война". В България терминът се разбира като използване на пропагандни атаки в медийното съдържание. Той обаче има по-широко значение. Според изследователя на данни Никола Тулечки, съосновател на сдружение "Данни за Добро" и част от екипа на Factcheck.bg, платформа за проверка на достоверността на фактите,
        <em>
         понятието датира от началото на века, въведено от руската военна доктрина.
        </em>
        По думите му още тогава е придадена съществена важност на информационния компонент на войната, дори пред конвенционалния. "Преди най-важното е било да събереш достатъчно танкове и самолети и да пратиш хората си в столицата на противника. Те отиват, забождат червения флаг и чак след това се появява необходимостта да накарат обществото на завладяната територия да повярва, че има ново легитимното правителство. Днес не е така", казва Тулечки.
        <em>
         Според него анексирането на Крим от Русия през 2014 г. е резултат на подобен тип синергия между информационния и военния компонент,
        </em>
        на който останалият свят не успя да отвърне навреме и с необходимата сериозност. "Тази колаборация на конвенционални и информационни действия руснаците наричат хибридна война."
       </p>
      </div>
      <div class="story-content col-12">
       <div id="nativeBanner_story4">
       </div>
       <div id="storyParallax1">
       </div>
      </div>
      <div class="story-content col-12 col-lg-7 offset-lg-1">
       <!-- Номер пагараф: 5 -->
       <h3>
        Изпробвано е, работи
       </h3>
       <p>
        Никола Тулечки създава агрегатор на социалните мрежи, в който добавя компрометирани с разпространение на пропагандна информация български Facebook страници. За седем дни агрегаторът отчита над 1 милион интеракции - това са всички коментари, харесвания и споделяния от страна на последователите на дадена страница.
        <em>
         Някои от най-активните групи достигат между 200 и 300 хил. интеракции, споделяйки повече от 200 поста в рамките на седмица.
        </em>
       </p>
       <!-- Номер пагараф: 6 -->
       <p>
        Като пример могат да послужат две определени страници, чиито профил, съдържание и похвати съвпадат с тези на всички останали. "Произведено на село" и "Актуални новини" са facebook канали, следвани общо от над 170 хил. души. Имената на администраторите са скрити. Постове се споделят през два до три часа, като заглавията на новините са силно прокремълски, против НАТО и ЕС.
       </p>
       <!-- Номер пагараф: 7 -->
       <p>
        "Актуални новини" е създадена през 2015 г., като до 12 октомври м.г. носи името "Bez Dupki". "Произведено на село" не е сменяла името си от своето създаване през октомври 2013 г. Според Facebook всяка от страниците разполага с по шест администратори, позиционирани в България. Няма данни дали съвпадат.
       </p>
       <!-- Номер пагараф: 8 -->
       <p>
        Двата канала успоредно споделят новини от един и същ източник - блогът ringtimebg.blogspot.com. След кратко търсене може да се установи, че не само те, а още дузина facebook профила споделят написаното от ringtimebg. Имената им са със сходни "послания", разпространението на информация също толкова често.
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 9 -->
       <p>
        Ringtimebg е създаден на платформата Blogger, собственост на Google. Информация за авторите на съдържанието в него не може да бъде открита. Успяхме да установим, че профилът зад блога е с никнейм Бойко Методиев, който освен тази поддържа още няколко подобни блог страници. Това сочи към наличието на връзка между целия масив от фалшиви новинарски страници, администраторите и подбудите им.
       </p>
       <!-- Номер пагараф: 10 -->
       <h3>
        От ковид към Путин
       </h3>
       <p>
        <em>
         "Крайната целева група е колкото повече, толкова по-добре. Начинът да се стигне до нея обаче е по-нюансиран и пропагандаторът може да се цели в определени групи, по-податливи да "захапят" подобно съдържание"
        </em>
        , коментира Никола Тулечки. "Ако искаш да хванеш по-податливи на наративи от типа "всичко се контролира от една малка група хора", е достатъчно да създадете група във Facebook, в която да споделяте информация за извънземни или рептили."
       </p>
       <!-- Номер пагараф: 11 -->
       <p>
        Тулечки добавя, че хората, които вярват на подобен тип конспирации, постепенно ще започнат да следват и такава страница. Като събере достатъчно публика, администраторът на групата може да видоизмени съдържанието от това как ковид-19 ваксините убиват и как Путин спасява Украйна от нацисти. "Като имаш група от хора, които вярват на едното, ще повярват и на другото."
       </p>
       <!-- Номер пагараф: 12 -->
       <p>
        Наблюдения на експерта свидетелстват за комфорта, който социалните мрежи осигуряват за разпространение на пропаганда.
        <em>
         По думите му платформи като Facebook позволяват изключително прецизна работа върху пропагандните послания, така че да се ошлайфат и да работят най-добре.
        </em>
        "Достатъчно е да пуснеш десет парчета съдържание в социалните мрежи и след три дни да видиш кои три от тях са най-споделяни. От тях да направиш още десет, да видиш кои от тях са най-споделяни и така да се сдобиеш със сентенцията, която ти трябва." Това е т.нар. A/B тестване (Split Test), познат похват на дигиталния маркетинг.
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 13 -->
       <h3>
        "Другата гледна точка"
       </h3>
       <p>
        Руските източници прилагат огледална "защита от хибридната война", която Западът води. "Това, което ние наричаме цветна революция - желанието на едно общество да се демократизира, в Русия го наричат борба на НПО-тата и Джордж Сорос.
        <em>
         Това за тях е "хибридната война", която САЩ води срещу Кремъл в опит да се настрои руското население срещу установения автократичен режим в страната", коментира Тулечки.
        </em>
       </p>
       <!-- Номер пагараф: 14 -->
       <p>
        Facebook страница, поддържана от Христо Милчев, основател на "Гражданска платформа за борба срещу дезинформацията", регулярно публикува постове, които оборват популярни пропагандни твърдения. През годините Милчев и екипът му са "експериментирали" с различни похвати за контрапункт на вече насадени пропагандни идеи. Един от основните изводи, до които достигат, е, че
        <em>
         хората биха приели различно мнение само от човек, който им е близък.
        </em>
        "Правили сме профил на човек, който има силно русофилско излъчване. С него започнахме да задаваме въпроси на други хора в проруски групи за поведението на Путин и дали действията му са приемливи. Това накара хората да се замислят, тъй като когато някой от "техния отбор" започне да се усъмнява, вероятно има причина."
       </p>
       <!-- Номер пагараф: 15 -->
       <h3>
        След миенето на ръцете - и медийна хигиена
       </h3>
       <p>
        <em>
         Според хората, които следят процесите в интернет, нивото на дезинформационни атаки в България е по-осезаемо от това на страните от западния свят.
        </em>
        Причините за това са няколко. На първо място - страната е стратегически важна като част от буферната зона между бившия Съветски съюз и Европа. Освен това
        <em>
         почвата тук е по-плодородна - заради ниската медийна култура, както и заради споделената история с Русия.
        </em>
        "Цялата тази история как трябва да сме благодарни за руската държава, която идва и ни освобождава от турското робство, ни се повтаря вече повече от век", посочва Никола Тулечки.
       </p>
       <!-- Номер пагараф: 16 -->
       <p>
        Според Христо Милчев липсата на мислещо гражданско общество също обяснява високата податливост към конспиративни твърдения.
        <em>
         "Партиите, управлявали България през последните 30 години, създаваха балон от удобни медии, с които приучиха хората да вярват на пречупена истина. И обществото допусна това"
        </em>
        , коментира той. Така по думите му, "ако човек вярва, че има свръхсилна конспиративна машина на Запада, на Сорос, на Гейтс, на американците, всеки фактчекинг ще му се стори недостоверен".
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 17 -->
       <h3>
        Социалните мрежи и ефектът "Възраждане"
       </h3>
       <p>
        По данни на Тулечки големи пропагандни мрежи са били създадени по време на антиваксърската вълна и сега се оказват разработен ресурс за проруската пропаганда: "В момента ПП "Възраждане" насажда прокремълски нагласи на своите избиратели по начина, по който станаха най-отявлени противници на ваксините."
       </p>
       <!-- Номер пагараф: 18 -->
       <p>
        Партия "Възраждане" безспорно е една от най-активните политически групи в интернет - Facebook страници, YouTube присъствие, TikTok видеа. "Следим профилите на регионалните им страници и на лидерите на партията - числата за това колко хора ги четат са потресаващи.
        <em>
         Близо 60% от целия интерес върху политически фигури в България, включително и сред поддръжниците на Слави Трифонов, е пренасочен към "Възраждане", казва експертът.
        </em>
        За сравнение - по време на изборите интересът към тях е достигнал 30%. В тон с кремълската стратегия Костадин Костадинов и хората му използват умело големите възможности на интернет, за да прокарват идеите си, дори сред непълнолетни - на платформи като YouTube и TikTok.
       </p>
       <!-- Номер пагараф: 19 -->
       <h3>
        Има ли път назад
       </h3>
       <p>
        На въпроса дали човек, веднъж станал жертва на пропаганда, може да се върне към критичното мислене, Тулечки и Милчев твърдят, че това не е лесно, но не е и невъзможно. При разговор с хора, убедени във възгледи, които смятаме за неверни, трябва да се опитваме да разширим контекста - както с факти, така и с въпроси откъде черпят информация и кой я твърди. Важно е да не се уронва достойнството на събеседника, защото няма да постигнем големи резултати. Голям шок е да разбереш, че си вярвал на манипулации и лъжи.
       </p>
      </div>
     </div>
    </div>
   </div>
  </div>
  <footer class="py-5 bg-dark">
   <div class="container">
    <p class="m-0 text-center text-white">
     FUCK THAT BULSHIT PAYWALL!
    </p>
    <p class="m-0 text-center text-white">
     за контакт -&gt; арменския поп или електрон amelija09
    </p>
   </div>
  </footer>
  <script src="https://cdn.jsdelivr.net/npm/bootstrap@5.1.3/dist/js/bootstrap.bundle.min.js">
  </script>
  <script src="js/scripts.js">
  </script>
 </body>
</html>
