<!DOCTYPE html>
<html lang="en">
 <head>
  <meta charset="utf-8"/>
  <meta content="width=device-width, initial-scale=1, shrink-to-fit=no" name="viewport"/>
  <title>
   Free capital.bg reader
  </title>
  <link href="../assets/favicon.ico" rel="icon" type="image/x-icon"/>
  <link href="../css/styles.css" rel="stylesheet"/>
 </head>
 <body>
  <nav class="navbar navbar-expand-lg navbar-dark bg-dark">
   <div class="container">
    <a class="navbar-brand" href="/">
     FREE capital.bg Reader
    </a>
    <button aria-controls="navbarSupportedContent" aria-expanded="false" aria-label="Toggle navigation" class="navbar-toggler" data-bs-target="#navbarSupportedContent" data-bs-toggle="collapse" type="button">
     <span class="navbar-toggler-icon">
     </span>
    </button>
    <!--        <div class="collapse navbar-collapse" id="navbarSupportedContent">-->
    <!--            <ul class="navbar-nav ms-auto mb-2 mb-lg-0">-->
    <!--                <li class="nav-item"><a class="nav-link" href="">Последен брой</a></li>-->
    <!--                <li class="nav-item"><a class="nav-link" href="all-articles.html">Всички статии</a></li>-->
    <!--            </ul>-->
    <!--        </div>-->
   </div>
  </nav>
  <div class="container mt-5">
   <div class="row">
    <div class="col-lg-12 mb-3">
     <div class="badge bg-secondary text-decoration-none link-light offset-1">
      <a href="https://www.capital.bg/light/neshta/2022/03/03/4318191_teatur_fantaziiata_per_gjunt/" style="color: white" target="_blank">
       Оригинал: ЦЪКНИ ТУК
      </a>
     </div>
     <h1 class="col-12 col-lg-8 offset-lg-1 order-lg-2">
      Театър: Фантазията "Пер Гюнт"
     </h1>
    </div>
   </div>
   <div class="row">
    <div class="col-lg-7 mt-2 offset-1">
     <img alt="Театър:" class="img-fluid" src="https://img.capital.bg/shimg/zx952y526_4318182.jpg?v=1646281815"/>
    </div>
   </div>
   <div class="row">
    <div class="col-lg-12 mb-10 text-start">
     <div id="article-content">
      <div class="story-content col-12 col-lg-7 offset-lg-1">
       <!-- Номер пагараф: 1 -->
       <p>
        Драматическата поема в пет действия "Пер Гюнт" (1867) от Хенрик Ибсен е норвежка класика, но и се нарежда сред шедьоврите на световната литература. Необуздана и фантасмагорична, пиесата драматизира съдбата на едноименния герой от народните приказки. Написана на норвежки в период, в който езикът на високата култура е бил датският, "Пер Гюнт" въплъщава свободния дух и силата на еманципираното национално самосъзнание. В нея усещаме величествеността на скандинавската природа и вълшебството на скандинавския фолклор с неговите страховити тролове (както и в прочутата музика на Едвард Григ, написана по молба на самия Ибсен).
       </p>
       <!-- Номер пагараф: 2 -->
       <p>
        Ала сюжетът на пиесата излиза извън своето национално русло и се разгръща като мит с универсално значение.
        <strong>
         "Пер Гюнт" се нарежда сред художествените произведения, в които централна тема е неразрешимата загадка на човешката идентичност
        </strong>
        , разпадаща се до тревожни питания. Кой
        <em>
         съм
        </em>
        аз, кой
        <em>
         е
        </em>
        аз - дали това са два еднакво валидни въпроса, или единият е зададен погрешно? Как разбирам, че аз съм аз? Къде намирам себе си? Мога ли да
        <em>
         сбъркам
        </em>
        себе си?
       </p>
       <!-- The Modal -->
       <div class="lightboxModal">
        <div class="infobar">
         <div class="count">
         </div>
        </div>
        <div class="navigation">
        </div>
        <div class="content">
         <img/>
        </div>
       </div>
       <figure class="figure lightbox">
        <a href="https://img.capital.bg/shimg/zx1278_4318190.jpg">
         <img alt="" class="figure-img img-fluid" data-src="https://img.capital.bg/shimg/zx1278_4318190.jpg" src="https://img.capital.bg/shimg/zx860y484_4318190.jpg" title=""/>
        </a>
        <div class="figure-caption">
         Фотограф:
			Иван Дончев
        </div>
       </figure>
       <!-- Номер пагараф: 3 -->
       <p>
        От съвременна гледна точка е удивително да се забележи как в тази приказна фантазия, написана в края на ХIX век, са всъщност уловени някои от безпокойствата на постмодерното съзнание. В пето действие откриваме Пер Гюнт остарял, сам и гладен. Той рови за див лук в земята и намирайки една глава, започва да я бели, представяйки си как всеки слой е отделно парче от неговия пълен с приключения живот - на своенравно селско момче с буйно въображение, което обяздва диви елени; на смел юноша, в когото са влюбени всички, включително и дъщерята на планинския цар на троловете; на предприемчив търговец, покоряващ нови земи и безскрупулно търгуващ с роби; на харизматичен чуждоземец, когото също като космическия пътешественик Пол Атреидски в "Дюн" жителите на една пустиня мислят за пророк. Пер Гюнт сякаш се самообелва пред очите ни в търсене на собствената си сърцевина, люспа по люспа. Но не открива нищо. Вътрешността е празна, център няма или може би центърът е навсякъде като във вселената - глава лук, за която Умберто Еко споменава в наши дни в "Махалото на Фуко".
       </p>
       <!-- Номер пагараф: 4 -->
       <p>
        <strong>
         "Пер Гюнт" принадлежи на един от ранните периоди на Ибсен, когато той е силно повлиян от романтизма и особено от Гьотевия "Фауст",
        </strong>
        и преди още да е написал своите прословути социално-психологически, модерни драми ("Народен враг", "Призраци", "Куклен дом", "Хеда Габлер" и др.), които му донасят международно признание, както и
        <strong>
         прозвището "Фройд на севера"
        </strong>
        .
       </p>
      </div>
      <div class="story-content col-12">
       <div id="nativeBanner_story4">
       </div>
       <div id="storyParallax1">
       </div>
      </div>
      <div class="story-content col-12 col-lg-7 offset-lg-1">
       <!-- Номер пагараф: 5 -->
       <p>
        Макар да се радва на известна популярност, която периодично се подновява с постановките на едни от най-знаменитите световни режисьори (тук си струва да спомена Ингмар Бергман, Петер Щайн, Робърт Уилсън), пиесата всъщност не се поставя толкова често. Причините са много, но основната е, че това е изключително труден текст, който също като "Фауст" или като "Дюн" (произведения, които споменах нарочно) създава свой собствен свят, за чието пресъздаване на сцена се изисква огромно майсторство и въображение. Намирам постановката в Театър "София" под режисурата на Катя Петрова за смел, сериозен и достоен опит в тази посока и ще споделя накратко защо това представление ми хареса, макар и в него да видях проблеми, и защо мисля, че е важно събитие в театралния сезон.
       </p>
       <!-- Номер пагараф: 6 -->
       <p>
        На първо място, Катя Петрова се е справила с нелеката задача сериозно да съкрати гигантския текст, като съхрани най-съществените образи и акценти в него и специфичната му поетика.
        <strong>
         Спектакълът е около два часа и половина с антракт, докато някои от класическите постановки са повече от три и дори са продължавали в две поредни вечери.
        </strong>
        Новият превод на Стела Джелебова също сам по себе си е труден за произнасяне (най-вече заради измъчения словоред в името на това да се запазят римите), но актьорите са открили ключ към него.
       </p>
       <!-- Номер пагараф: 7 -->
       <p>
        Режисурата е успяла да овладее и обедини много творчески енергии и макар в представлението да има главни и второстепенни роли, усещането е като за единно ансамблово изпълнение.
       </p>
       <!-- Номер пагараф: 8 -->
       <p>
        Пер Гюнт се изпълнява от Александър Тонев, когато е млад и на средна възраст, и от Ириней Константинов, когато е с посребрени коси. Александър Тонев със своето специфично момчешко излъчване има своите силни моменти, в които разкрива по детински дивата природа на Пер, но очаквам, че постепенно ще съумее да напипа и изрази още по-убедително и тъмните черти на своя герой, защото Пер Гюнт не е Ян Бибиян. Ириней Константинов е в перфектна физическа форма, въздействащ и силен в словото, но мисля, че има още какво да открие в трагизма и дълбоката обърканост на своя герой; неговият Пер ми се стори една идея по-самоуверен и силен там, където би трябвало да е слаб и безпомощен.
       </p>
       <!-- The Modal -->
       <div class="lightboxModal">
        <div class="infobar">
         <div class="count">
         </div>
        </div>
        <div class="navigation">
        </div>
        <div class="content">
         <img/>
        </div>
       </div>
       <figure class="figure lightbox">
        <a href="https://img.capital.bg/shimg/zx1278_4318183.jpg">
         <img alt="Александър Тонев и Неда Спасова" class="figure-img img-fluid" data-src="https://img.capital.bg/shimg/zx1278_4318183.jpg" src="https://img.capital.bg/shimg/zx860y484_4318183.jpg" title="Александър Тонев и Неда Спасова"/>
        </a>
        <div class="figure-caption">
         Александър Тонев и Неда Спасова
        </div>
        <div class="figure-caption">
         Фотограф:
			Иван Дончев
        </div>
       </figure>
      </div>
      <div class="story-content col-12 col-lg-7 offset-lg-1">
       <!-- Номер пагараф: 9 -->
       <p>
        Намирам за прекрасно решението ролята на Осе, майката на Пер, да бъде поверена на млада актриса. Талантливата Неда Спасова спокойно би могла да изиграе която и да е от любовните завоевания на Пер - Ингрид, Сулвай или Анитра, но като Осе тя дава директен израз на една от другите големи теми в пиесата - неунищожимата виталност, полъхът на живота, който е еднакъв и в любопитните детски очи, и в отслабеното от старостта тяло. Николай Върбанов (Старецът на Довре) и Невена Калудова (неговата дъщеря, Жената в зелено) се превръщат доста находчиво в ексцентрични тролове, а мистериозният Бьойг (свръхтрол, явяващ се в различни форми) е с лицето на Пламен Манасиев, гротескно разкривено от мултимедийната визия, която е още един от сполучливите ходове в спектакъла (макар и да личи колко силно е повлияна от естетиката на Робърт Уилсън).
       </p>
       <!-- Номер пагараф: 10 -->
       <p>
        <strong>
         Тук декори почти отсъстват - цялото сценично пространство е обрамчено от огромни бели екрани вместо кулиси, върху които като в театър на сенките преминават уголемени видеоизображения, абстрактни и причудливи като в сън.
        </strong>
        Зрелищността е кинематографична (сценография и костюми: Борис Далчев и Михаела Добрева; визуална среда: Момчил Алексиев), допълнително подсилена и от оригиналната музика на Христо Йоцов и ефектната хореография на Анна Пампулова.
       </p>
       <!-- The Modal -->
       <div class="lightboxModal">
        <div class="infobar">
         <div class="count">
         </div>
        </div>
        <div class="navigation">
        </div>
        <div class="content">
         <img/>
        </div>
       </div>
       <figure class="figure lightbox">
        <a href="https://img.capital.bg/shimg/zx1278_4318187.jpg">
         <img alt="" class="figure-img img-fluid" data-src="https://img.capital.bg/shimg/zx1278_4318187.jpg" src="https://img.capital.bg/shimg/zx860y484_4318187.jpg" title=""/>
        </a>
        <div class="figure-caption">
         Фотограф:
			Иван Дончев
        </div>
       </figure>
       <!-- Номер пагараф: 11 -->
       <p>
        Специално отбелязване заслужава и актьорът Михаил Милчев, на когото се падат едни от най-трудните роли в последното, пето, действие, когато завръщащият се у дома Пер Гюнт е обсаден от натрапчиви видения за смъртта. Непознатият пътник, Леярят на копчета, Мършавият - това са силуети на непознатото и непознаваемото, изплували от неспокойното въображение на Ибсен, които се явяват с плашещата конкретност на кошмарите.
       </p>
       <!-- Номер пагараф: 12 -->
       <p>
        Средновековните пиеси моралите, символистичните и сюрреалистичните пиеси често гъмжат от подобни образи символи. При изобразяването им от ключово значение е да се напипа верният тон, защото иначе лесно могат да прозвучат нелепо или архаично. В съвременността не се сещам за по-добър майстор на това от Дейвид Линч - ето една сцена от
        <a href="https://www.youtube.com/watch?v=qZowK0NAvig">
         "Изгубената магистрала"
        </a>
        . Михаил Милчев, много гъвкав и пластичен актьор, също в голяма степен е успял да улови верния тон, с който да внуши отвъдната страховитост на Ибсеновите персонажи, и трябва да съумява винаги да го задържа, защото рискът от залитане в изкуствена театралност също е винаги наблизо.
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 13 -->
       <p>
        "Пер Гюнт" в Театър "София" е впечатляваща разходка из един от най-богатите и интригуващи светове, създавани в световната литература и драма. Надявам се, че тя ще вдъхнови много зрители да се завръщат и преоткриват този свят отново и отново.
       </p>
       <!-- Номер пагараф: 14 -->
       <p>
        <em>
         Следващите представления на "Пер Гюнт" са на 8 и 17 март.
        </em>
       </p>
      </div>
     </div>
    </div>
   </div>
  </div>
  <footer class="py-5 bg-dark">
   <div class="container">
    <p class="m-0 text-center text-white">
     FUCK THAT BULSHIT PAYWALL!
    </p>
    <p class="m-0 text-center text-white">
     за контакт -&gt; арменския поп или електрон amelija09
    </p>
   </div>
  </footer>
  <script src="https://cdn.jsdelivr.net/npm/bootstrap@5.1.3/dist/js/bootstrap.bundle.min.js">
  </script>
  <script src="js/scripts.js">
  </script>
 </body>
</html>
