<!DOCTYPE html>
<html lang="en">
 <head>
  <meta charset="utf-8"/>
  <meta content="width=device-width, initial-scale=1, shrink-to-fit=no" name="viewport"/>
  <title>
   Free capital.bg reader
  </title>
  <link href="../assets/favicon.ico" rel="icon" type="image/x-icon"/>
  <link href="../css/styles.css" rel="stylesheet"/>
 </head>
 <body>
  <nav class="navbar navbar-expand-lg navbar-dark bg-dark">
   <div class="container">
    <a class="navbar-brand" href="/">
     FREE capital.bg Reader
    </a>
    <button aria-controls="navbarSupportedContent" aria-expanded="false" aria-label="Toggle navigation" class="navbar-toggler" data-bs-target="#navbarSupportedContent" data-bs-toggle="collapse" type="button">
     <span class="navbar-toggler-icon">
     </span>
    </button>
    <!--        <div class="collapse navbar-collapse" id="navbarSupportedContent">-->
    <!--            <ul class="navbar-nav ms-auto mb-2 mb-lg-0">-->
    <!--                <li class="nav-item"><a class="nav-link" href="">Последен брой</a></li>-->
    <!--                <li class="nav-item"><a class="nav-link" href="all-articles.html">Всички статии</a></li>-->
    <!--            </ul>-->
    <!--        </div>-->
   </div>
  </nav>
  <div class="container mt-5">
   <div class="row">
    <div class="col-lg-12 mb-3">
     <div class="badge bg-secondary text-decoration-none link-light offset-1">
      <a href="https://www.capital.bg/biznes/kompanii/2022/04/29/4340493_proizvoditeliat_na_obuvki_kolev_i_kolev_niama_da_se/" style="color: white" target="_blank">
       Оригинал: ЦЪКНИ ТУК
      </a>
     </div>
     <h1 class="col-12 col-lg-8 offset-lg-1 order-lg-2">
      Производителят на обувки "Колев и Колев" няма да се управлява от Колев
     </h1>
    </div>
   </div>
   <div class="row">
    <div class="col-lg-7 mt-2 offset-1">
     <img alt='Иван Колев (на снимката) основава "Колев и Колев" през 1996 г., а Димитър Ковачев влиза в компанията преди 20 г. Двамата са съдружници и във фирмата за снегоходки "Смол фут"' class="img-fluid" src="https://img.capital.bg/shimg/zx952y526_4340517.jpg?v=1651055423"/>
    </div>
   </div>
   <div class="row">
    <div class="col-lg-12 mb-10 text-start">
     <div id="article-content">
      <div class="story-content col-12 col-lg-7 offset-lg-1">
       <!-- Номер пагараф: 1 -->
       <!-- Каре Темата накратко  -->
       <div class="storyOverview">
        <div class="storyOverview__heading">
         Темата накратко
        </div>
        <ul class="storyOverview__list pl-3">
         <li class="storyOverview__item">
          Основателят и дългогодишен мениджър на производителя на детски обувки Иван Колев вече не е изпълнителен директор.
         </li>
         <li class="storyOverview__item">
          След кратка съпротива той е отстранен от по-големия акционер Димитър Ковачев и фонда на ББР за дялови инвестиции.
         </li>
         <li class="storyOverview__item">
          Раздялата не е във враждебен стил, мажоритарният собственик ще търси по-модерно управление.
         </li>
        </ul>
       </div>
       <hr/>
       <!-- Номер пагараф: 2 -->
       <p>
        Избирането на име на компанията е една от най-важните стъпки при създаването на всеки бизнес. Често основателят се спира на своето име. Но с времето корпоративната история може да се преобърне и кръстникът да спре да бъде основен герой.
       </p>
       <!-- Номер пагараф: 3 -->
       <p>
        Случаят със софийската компания за детски обувки "Колев и Колев" е точно такъв. Първо, само година след създаването му основаното през 1996 г. дружество остава без единия Колев - Николай. А от няколко дни и другият - съоснователят и несменяем досега мениджър Иван Колев, вече няма да управлява бизнеса, в който
        <a href="https://www.capital.bg/biznes/kompanii/2021/02/01/4169945_ekuiti_fondut_na_bbr_pridobiva_20_dial_v_kolev_i_kolev/" target="_blank">
         преди година акционерно участие придоби и фондът за дялови инвестиции на държавната Българска банка за развитие (ББР)
        </a>
        .
       </p>
       <!-- Номер пагараф: 4 -->
       <p>
        Към днешна дата Колев си остава миноритарен собственик, а собственикът на почти 60% от акциите Димитър Ковачев ще търси по-добър и модерен път и мениджър на производителя.
       </p>
       <h3>
        <strong>
         Неочаквана рокада
        </strong>
       </h3>
       Историята - или поне публично видимата част от нея - започва през февруари тази година. От документи в Търговския регистър се вижда, че в средата на месеца на заседание на съвета на директорите е взето решение Иван Колев вече да не е изпълнителен директор, а оперативното ръководство на компанията да бъде поето от мажоритарния акционер Димитър Ковачев. Предложено е също така основателят да остане член на съвета на директорите, но без изпълнителни функции. Видно от протокола от проведеното на 17 февруари заседание, Колев гласува против отстраняването му, не подписва документа и напуска срещата.
      </div>
      <div class="story-content col-12">
       <div id="nativeBanner_story4">
       </div>
       <div id="storyParallax1">
       </div>
      </div>
      <div class="story-content col-12 col-lg-7 offset-lg-1">
       <!-- Номер пагараф: 5 -->
       <p>
        Само седмица по-късно, на 24 февруари, мениджърът сам свиква ново заседание, на което съветът на директорите да гласува смяната в управлението. То е проведено след месец - на 22 март, като на него Колев вече гласува "за" това вече да не е изпълнителен директор, но "въздържал се" на предложението позицията му да бъде заета от Ковачев. Самото вписване на решението се забавя заради непълноти в подадената към Агенцията по вписванията информация. След попълването на пропуските промяната в управлението е факт от 21 април.
       </p>
       <!-- Номер пагараф: 6 -->
       <p>
        "Мажоритарният собственик и фондът взеха това решение", коментира Иван Колев пред "Капитал". "Не очаквах, че ще има подобно предложение, затова първоначално гласувах против тази промяна, тъй като не мисля, че тя е разумна", допълва той. Затова и отначало е обжалвал, но след това е размислил и е взел решение да се оттегли, тъй като е преценил, че не може да управлява без подкрепата на останалите акционери, както и че е в ущърб на бъдещето на фирмата, ако между тях има конфликти.
       </p>
       <h3>
        <strong>
         Мотивите за промяната
        </strong>
       </h3>
       В коментара си за "Капитал" Колев посочва, че няма пълна яснота за мотивите, които са предизвикали това решение от страна на другите собственици на бизнеса. "Дружеството е печелившо въпреки
       <a href="https://www.capital.bg/biznes/kompanii/2020/04/14/4053983_ivan_kolev_kolev_i_kolev_obshtite_ni_oboroti_prez_mart/" target="_blank">
        изключително сериозната криза покрай ковид пандемията
       </a>
       . По предварителни данни за 2021 г. ще отчетем 3.8 млн. лв. оборот срещу 2.9 млн. лв. за предходната година. Не са налице негативни финансови резултати, които да налагат да бъда сменен", смята мениджърът.
       <!-- Номер пагараф: 7 -->
       <p>
        В по-силните периоди преди пандемията оборотите са достигали и до 5.3 млн. лв. В пика си преди десетина години заетите са били над 200, плавно спадат до 150 към края на 2018, а в началото на тази година са почти наполовина - 77, показва справка в АПИС.
       </p>
       <!-- Номер пагараф: 8 -->
       <p>
        Явно не такова обаче е мнението на мажоритарния акционер Димитър Ковачев. "Времето, в което живеем днес, няма почти нищо общо с времето, когато марката "Колев и Колев" е създадена", коментира той пред "Капитал". По думите му глобализацията, интернет и мобилните комуникации са променили изцяло живота на хората и това налага компаниите също да се променят, за да бъдат "в крак със случващото се". Именно това ще се търси и с промяната в ръководството на бизнеса.
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 9 -->
       <p>
        "Ще влеем "млада кръв" в компанията. Създаваме изцяло нов управленски екип от комуникативни, енергични и високообразовани, основно в чужбина, млади хора, пътували и видели, знаещи езици и чувстващи се граждани на света, преодолели границите в общуването. Те разбират потребностите на техните връстници", разказва Ковачев. И пояснява, че новият управленски екип все още е в процес на оформяне, като се търсят и още специалисти, но вече има и наети, които "разработват нови артикули, даже нови категории продукти, които ще започнем да добавяме към нашето портфолио още тази есен".
       </p>
       <blockquote class="blockquote">
        <h3>
         "Създаваме изцяло нов управленски екип от комуникативни, енергични и високообразовани, основно в чужбина, млади хора, пътували и видели, знаещи езици и чувстващи се граждани на света, преодолели границите в общуването."
        </h3>
        <div class="media align-items-center">
         <img alt="Димитър Ковачев" class="rounded-circle mr-3" src="https://img.capital.bg/shimg//zx100y100_4340589.jpg"/>
         <div class="media-body">
          <h5>
           Димитър Ковачев
          </h5>
          <p>
           мажоритарен акционер в "Колев и Колев"
          </p>
         </div>
        </div>
       </blockquote>
       <!-- Номер пагараф: 10 -->
       <p>
        Мажоритарният собственик не коментира пряко финансовите резултати на компанията, но подчертава, че производствените разходи трайно се увеличават, от една страна, заради факта, че поради липсата на каквото и да е съпътстващо производство всички необходими материали се внасят - основно от Италия, Испания и Германия, откъдето и стойността им е по-висока. А от друга, заради растящите цени на електричеството и горивата.
       </p>
       <!-- Номер пагараф: 11 -->
       <p>
        Същевременно заради спецификата на бизнеса производителността намалява от година на година, твърди той. "Това е занаятчийско производство, има много ръчен труд. Старите майстори са на изчезване, а нови не се появяват. И така, освен че е трудно, производството е и скъпо", изтъква Ковачев.
       </p>
       <h3>
        <strong>
         Прохождане извън България
        </strong>
       </h3>
       Съществен фактор е и географският. "Продаваме на българския пазар, който едновременно е и малък, и не особено платежоспособен, за да ни позволи да работим с добра печалба, не за да станем богати, а за да можем да се развиваме", посочва той.
       <!-- Номер пагараф: 12 -->
       <p>
        Това е и една от причините компанията да търси възможности за експанзия и извън страната. През миналата година например "Колев и Колев" пусна сайт за онлайн продажби и на румънския пазар. Дружеството си партнира и с фирма, която продава обувки в Северна Македония. А заявената още преди време амбиция е да направи световен продукт от т.нар. бебешки буйки за прохождане, които произвежда от близо две десетилетия и за чието измисляне претендира.
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 13 -->
       <p>
        Всъщност именно желанието за развитие на линията бебешки буйки беше и част от причините "Колев и Колев" да потърси външно финансиране преди около две години. В края на 2019 г. компанията
        <a href="https://www.capital.bg/biznes/kompanii/2020/01/06/4012908_kolev_i_kolev_planira_da_nabere_2_mln_lv_kapital_chrez/" target="_blank">
         обяви намерението си да опита да набере 2 млн. лв. капитал през платформата за растеж на малки и средни предприятия (BEAM) на Българската фондова борса
        </a>
        . Пандемията от ковид-19 обаче замрази тези планове, а впоследствие стратегията беше сменена и дружеството привлече като инвеститор фонда на ББР.
       </p>
       <!-- Номер пагараф: 14 -->
       <p>
        През декември 2020 г. "Фонд за капиталови инвестиции" (ФКИ) придоби 20% от акциите на "Колев и Колев", в това число и една привилегирована, срещу вложени 1 млн. лв. Тогава беше обявено, че това е само първи от три етапа на инвестицията, като до юни 2021 г. делът на фонда трябваше да достигне 34%. От документи в Търговския регистър се вижда, че от лятото на 2021 г. фондът на ББР притежава 27% от акциите, като привилегированите вече са две. Допълнителният дял е придобит срещу 500 хил. лв. Димитър Ковачев сега държи 59.3% от капитала, а в Иван Колев са останалите 13.7%. Пред "Капитал" Колев поясни, че фондът се е отказал от третия етап на инвестицията.
       </p>
       <!-- Номер пагараф: 15 -->
       <p>
        Междувременно средствата от фонда са били насочени към развитието на линията за бебешки буйки за прохождане и за откриването на нови обекти. През миналата година "Колев и Колев" отвори магазини в Plovdiv Plaza мол, в "Делта планет мол" във Варна и още един магазин на франчайз отново във Варна.
       </p>
       <!-- Номер пагараф: 16 -->
       <p>
        Сега без ковид и Колев, с нов мениджмънт и идеи компанията стъпва на нова пътека. А близките години ще са тест дали промяната е била удачна.
       </p>
      </div>
     </div>
    </div>
   </div>
  </div>
  <footer class="py-5 bg-dark">
   <div class="container">
    <p class="m-0 text-center text-white">
     FUCK THAT BULSHIT PAYWALL!
    </p>
    <p class="m-0 text-center text-white">
     за контакт -&gt; арменския поп или електрон amelija09
    </p>
   </div>
  </footer>
  <script src="https://cdn.jsdelivr.net/npm/bootstrap@5.1.3/dist/js/bootstrap.bundle.min.js">
  </script>
  <script src="js/scripts.js">
  </script>
 </body>
</html>
