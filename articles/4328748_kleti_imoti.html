<!DOCTYPE html>
<html lang="en">
 <head>
  <meta charset="utf-8"/>
  <meta content="width=device-width, initial-scale=1, shrink-to-fit=no" name="viewport"/>
  <title>
   Free capital.bg reader
  </title>
  <link href="../assets/favicon.ico" rel="icon" type="image/x-icon"/>
  <link href="../css/styles.css" rel="stylesheet"/>
 </head>
 <body>
  <nav class="navbar navbar-expand-lg navbar-dark bg-dark">
   <div class="container">
    <a class="navbar-brand" href="/">
     FREE capital.bg Reader
    </a>
    <button aria-controls="navbarSupportedContent" aria-expanded="false" aria-label="Toggle navigation" class="navbar-toggler" data-bs-target="#navbarSupportedContent" data-bs-toggle="collapse" type="button">
     <span class="navbar-toggler-icon">
     </span>
    </button>
    <!--        <div class="collapse navbar-collapse" id="navbarSupportedContent">-->
    <!--            <ul class="navbar-nav ms-auto mb-2 mb-lg-0">-->
    <!--                <li class="nav-item"><a class="nav-link" href="">Последен брой</a></li>-->
    <!--                <li class="nav-item"><a class="nav-link" href="all-articles.html">Всички статии</a></li>-->
    <!--            </ul>-->
    <!--        </div>-->
   </div>
  </nav>
  <div class="container mt-5">
   <div class="row">
    <div class="col-lg-12 mb-3">
     <div class="badge bg-secondary text-decoration-none link-light offset-1">
      <a href="https://www.capital.bg/light/neshta/2022/04/01/4328748_kleti_imoti/" style="color: white" target="_blank">
       Оригинал: ЦЪКНИ ТУК
      </a>
     </div>
     <h1 class="col-12 col-lg-8 offset-lg-1 order-lg-2">
      Клети имоти: изложба разказва за куриозните обяви на жилища под наем
     </h1>
    </div>
   </div>
   <div class="row">
    <div class="col-lg-7 mt-2 offset-1">
     <img alt="Клети" class="img-fluid" src="https://img.capital.bg/shimg/x620_4328750.jpg?v=1648573857"/>
    </div>
   </div>
   <div class="row">
    <div class="col-lg-12 mb-10 text-start">
     <div id="article-content">
      <div class="story-content col-12 col-lg-7 offset-lg-1">
       <!-- Номер пагараф: 1 -->
       <p>
        "Места, излезли сякаш от главата на Кафка. Места, създадени, за да те накарат да се замислиш къде точно се намира екзистенц-минимумът" - така Мария Македонска, авторка на стихотворения, разкази и няколко сценария за късометражни филми, описва жилищата, предлагани в безумни обяви за отдаване под наем в София и други български градове.
       </p>
       <!-- Номер пагараф: 2 -->
       <p>
        Разпалени от снимките в сайтовете за имоти, нейното чувство за хумор и въображението й съчиняват цели истории с предполагаеми наематели, хазяи и сюжетите около тях. Блогът й
        <a href="http://ergeno-bekyarsko.blogspot.com/">
         "Ергено-бекярско"
        </a>
        вече няколко години провокира дискусия за архитектурата, естетиката, интериорния дизайн, но и за морала и докъде са готови да стигнат българските брокери в комбинация с кича и невзискателната среда. Вдъхновени от образа на собствените си жилищни преживелици, талантливите художнички Мила Янева-Табакова, Андреа и София Попйорданови интерпретират визуално текстовете на Македонска.
       </p>
       <!-- Номер пагараф: 3 -->
       <p>
        С тяхна помощ се ражда и оригиналната изложба НЕ&gt;ДВИЖИМИ, отворена за посещение до 9 април в новото пространство за култура AVRTIKL (произнася се авъртикъл).
       </p>
       <!-- Номер пагараф: 4 -->
       <p>
        Там виртуално можете да се разходите в жилище, подходящо за последния дъх на класически писател от отдавна отминали времена, но предлагано за наем днес, XXI век в София - "плюш и тъга, това спокойно би могъл да е апартаментът, в който Гьоте е предал богу дух и е промълвил със сетни сили: "Светлина, повече светлина!" В уютния хол, тип саркофаг, е подходящо за тихи игри, като например шахмат срещу себе си, сантасе с духа на Стефан Стамболов." Описанието на Мария е по реални фотографии от обяви от сайтовете за недвижими имоти.
        <strong>
         Част от абсурдите, които се предлагат на българския пазар, са: таван под земята, апартаменти, пълни с мухъл, или помещения, изрисувани в безвкусни искрящи несъвместими цветове, напомнящи LSD трип.
        </strong>
        Дори предлагането на "перфектно жилище", илюстрирано само със снимка на един небоядисан ъгъл от стая, е съвсем истинско.
       </p>
      </div>
      <div class="story-content col-12">
       <div id="nativeBanner_story4">
       </div>
       <div id="storyParallax1">
       </div>
      </div>
      <div class="story-content col-12 col-lg-7 offset-lg-1">
       <!-- Номер пагараф: 5 -->
       <p>
        Една от обявите, на която попада неин приятел, търсейки къде да живее, описва жилището с определението "Ергено-бекярско". Това словосъчетание веднага грабва Мария и така започва да съчинява кратки описания на подобни апартаменти от името на незнаен, но "обичащ работата" си брокер. Или за разнообразие професионалист, който е искрен и с голяма доза чувство за хумор.
       </p>
       <!-- Номер пагараф: 6 -->
       <p>
        <em>
         "Бекярин"
        </em>
        е човек, който няма никакви притежания - "всичко се нареди - предлагах най-лошите апартаменти на ергени, които нямат нищо". На изложбата може да се "запознаете" и с хазяйката на гарсониера на "Любен Каравелов" с тюрбан, която подръпва дим от цигара с марка "Шипка". Според Мария тя е достойният образ, който да ви въведете в една античовешка реалност, или както умалително нарича своите откритиях- "клети имоти".
       </p>
       <!-- Номер пагараф: 7 -->
       <p>
        <strong>
         Истински фурор на изложбата предизвиква обявата за цял един партиен дом в Севлиево, който се предлага, както си е застинал в миналото, и директно ви пренася в епохата на държавния социализъм
        </strong>
        : с мрамора, кафявите дървени мебели, стари столове и по две железни легла, взети като от хижа и разположени в огромни помещения. Всичко това обилно декорирано с петолъчки.
       </p>
       <!-- The Modal -->
       <div class="lightboxModal">
        <div class="infobar">
         <div class="count">
         </div>
        </div>
        <div class="navigation">
        </div>
        <div class="content">
         <img/>
        </div>
       </div>
       <figure class="figure lightbox">
        <a href="https://img.capital.bg/shimg/zx1278_4328753.jpg">
         <img alt='"Плюш и тъга" , илюстрация на "Апартамента на Гьоте" от изложбата' class="figure-img img-fluid" data-src="https://img.capital.bg/shimg/zx1278_4328753.jpg" src="https://img.capital.bg/shimg/zx860y484_4328753.jpg" title='"Плюш и тъга" , илюстрация на "Апартамента на Гьоте" от изложбата'/>
        </a>
        <div class="figure-caption">
         "Плюш и тъга" , илюстрация на "Апартамента на Гьоте" от изложбата
        </div>
        <div class="figure-caption">
         Фотограф:
			София Попйорданова
        </div>
       </figure>
       <!-- Номер пагараф: 8 -->
       <p>
        "Апартаментът под наем е мястото, където човекът би трябвало да живее - вместо това доизносва отминали човешки предмети, картини и тапети." Дървената ламперия на ул. "Миз(ер)ия", соцсекциите от 70-те и пухкави китеници върху табуретките са артефакти от минали епохи, които вместо да са в музея или в някое хисптърско барче, са декорът на ежедневието на много софиянци.
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 9 -->
       <p>
        Един от собствениците на жилища, станали обект на осмиване в блога на Мария, се свързва с нея разгневен. "Беше за "Апартаментът на Гьоте", попита ме защо така ги пиша тези неща. Аз му казах, че лоша реклама няма, и наистина, след няколко дни го наеха." В едно друго таванче, за което пише, се оказва, че има картина на млада популярна художничка. Хората я тагват към описанията на Мария в социалните мрежи, но тя, вместо да се разсърди, реагира с усмивка.
       </p>
       <!-- Номер пагараф: 10 -->
       <p>
        Мария Македонска се надява никой да не се обиди от тези текстове - "все пак, ако не подчертая някои по-тъмни щрихи, кой ще ги забележи?".
       </p>
       <!-- Номер пагараф: 11 -->
       <p>
        Другата страна на авторката е далеч по-нежна. Когато не се занимава с архитектурни и дизайнерски извращения, тя пише поезия и разкази. Последно излезе книгата й "Нежни човеци", която включва текстове, които е подарявала на приятелите си. През годините печели няколко конкурса с лирика, на името на Веселин Ханчев, Рашко Сугарев и Усин Керим. Темата за средата, в която живеем и творим, е философски въпрос и проблем, който би трябвало да занимава не само дизайнери и архитекти. Затова и не е странно, че писателка, поетеса и авторка на късометражни филми като Мария отделя толкова много от времето си на жилища и техните обяви.
       </p>
       <!-- The Modal -->
       <div class="lightboxModal">
        <div class="infobar">
         <div class="count">
         </div>
        </div>
        <div class="navigation">
        </div>
        <div class="content">
         <img/>
        </div>
       </div>
       <figure class="figure lightbox">
        <a href="https://img.capital.bg/shimg/zx1278_4328756.jpg">
         <img alt='"Ела с мен в пещерата", илюстрация от изложбата НЕ&gt;ДВИЖИМИ' class="figure-img img-fluid" data-src="https://img.capital.bg/shimg/zx1278_4328756.jpg" src="https://img.capital.bg/shimg/zx860_4328756.jpg" title='"Ела с мен в пещерата", илюстрация от изложбата НЕ&gt;ДВИЖИМИ'/>
        </a>
        <div class="figure-caption">
         "Ела с мен в пещерата", илюстрация от изложбата НЕ&gt;ДВИЖИМИ
        </div>
        <div class="figure-caption">
         Автор
			:
			Андреа Попйорданова
        </div>
        <div class="figure-caption">
         <a href="https://img.capital.bg/shimg/oo_4328756.jpg" style="color: #00aeef;" target="_blank">
          Преглед на оригинала
         </a>
        </div>
       </figure>
       <!-- Номер пагараф: 12 -->
       <p>
        Логично, един от основните въпроси, който изложбата предизвиква у посетителите, е екзистенциален - кога тези клети имоти се превръщат в дом и въобще възможна ли е тази трансформация. Още на вратата ни посреща снимка на предлагано жилище или по-скоро една стая, в която има всичко: вана, кухня и легло без каквито и да е прегради или илюзия за самостоятелност. И ако скандинавският дизайн и в частност ИКЕА са се специализирали в минимализма и в това да обзавеждат възможно най-функционално и същевременно красиво малките пространства, снимката, на която попада Мария Македонска, няма нищо общо с това. Именно затова и кураторката на изложбата Виктория Стайкова й предлага да опишат всички мебели вътре по икейски модел. Така се появяват вана Vangelia, мивка Dimitrinka, хладилник Vute, печка Krali Marko, маса Nababati masata.
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 13 -->
       <p>
        Изложбата показва, че българските обяви за жилища не са локален феномен - странни и кичозни места се предлагат навсякъде. Авторката на текстовете намира снимки на имот, който се дава под наем, със стени и тавани, изрисувани с котки, плътно, кичозно и неумолимо. Нейният коментар и самите фотографии вдъхновяват илюстраторката Мила Янева Табакова, която рисува вездесъщата котка, господарка на цялото жизнено пространство на бъдещия наемател.
       </p>
       <!-- Номер пагараф: 14 -->
       <p>
        Разговарям с Мила, докaто е в Болоня, нейната картинна книга "На път" е избрана сред 400 проекта от Панаира на детската книга в Болоня и е класирана на трето място. "В проекта на Мария ме привлече най-вече хуморът. Чрез илюстрациите се опитах да добавя още история към текстовете й, макар и да ги намирам за самодостатъчни", казва тя. И другите художнички са привлечени към проекта заради хумора. "А и всеки, който някога е търсил жилище под наем, дори и Airbnb за ваканция, може да се асоциира с тази ситуация Описанията по страхотен начин пресъздават диалога или вечния спор между търсене и предлагане, рекламиране и разочарование", казва Андреа Попйорданова. Тя признава, че като човек на визуалното до този момент е вярвала, че само с текст трудно може да се предизвика смях, "но Мария Македонска наистина успява да ме разсмее и с това ме спечели. Докато рисувах, също ми беше смешно, опитвах се да си засиля това усещане за абсурд."
       </p>
       <!-- Номер пагараф: 15 -->
       <p>
        Самата Мария има богат личен опит с всякакви и ужасни, и странни квартири. Най-чудатото жилище в София, в което е живяла, била малка крива къщичка на два етажа в Лозенец - "с голям диван в двора, стара череша, от която падаха костилки върху красивата мозайка в средата на двора, и с втори етаж, на който имаше само една стаичка с размерите и усещането на хижа за кукли." Според нея не всички апартаменти-недоразумения с техните вехти мебели са продукт на безвкусица. "Понякога просто става въпрос за възрастни собственици, които са вложили емоция, когато са си обзавеждали стаите на младини, и ги гледат с очите на носталгията и затова не могат да разберат защо младите наематели искат да изхвърлят всичко."
       </p>
       <!-- Номер пагараф: 16 -->
       <p>
        Въпреки хумора, на моменти хаплив, авторката на текстовете в изложбата Мария Македонска държи да подчертае, че целта й не е да обиди някого, а да ни накара да се замислим за физическата среда, която обитаваме, и въздействието й върху цялостния ни светоглед.
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 17 -->
       <p>
        Следващата стъпка на Мария е да направи кратки късометражни филми с апартаментите в главната роля. На закриването на НЕ&gt;ДВИЖИМИ
        <strong>
         на 9 април ще има базар за ретро вещи.
        </strong>
        А по стените в пространството AVRTIKL ще бъде подредена изложба, посветена на българския постмодернизъм от Хасан Хаилов и ще е част от фестивала за илюстрация и графика F.I.G. Блогът, на който може да следите нови жилищни приключения, е
        <a href="http://ergeno-bekyarsko.blogspot.com" target="_blank">
         ergeno-bekyarsko.blogspot.com
        </a>
       </p>
      </div>
     </div>
    </div>
   </div>
  </div>
  <footer class="py-5 bg-dark">
   <div class="container">
    <p class="m-0 text-center text-white">
     FUCK THAT BULSHIT PAYWALL!
    </p>
    <p class="m-0 text-center text-white">
     за контакт -&gt; арменския поп или електрон amelija09
    </p>
   </div>
  </footer>
  <script src="https://cdn.jsdelivr.net/npm/bootstrap@5.1.3/dist/js/bootstrap.bundle.min.js">
  </script>
  <script src="js/scripts.js">
  </script>
 </body>
</html>
