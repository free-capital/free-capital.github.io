<!DOCTYPE html>
<html lang="en">
 <head>
  <meta charset="utf-8"/>
  <meta content="width=device-width, initial-scale=1, shrink-to-fit=no" name="viewport"/>
  <title>
   Free capital.bg reader
  </title>
  <link href="../assets/favicon.ico" rel="icon" type="image/x-icon"/>
  <link href="../css/styles.css" rel="stylesheet"/>
 </head>
 <body>
  <nav class="navbar navbar-expand-lg navbar-dark bg-dark">
   <div class="container">
    <a class="navbar-brand" href="/">
     FREE capital.bg Reader
    </a>
    <button aria-controls="navbarSupportedContent" aria-expanded="false" aria-label="Toggle navigation" class="navbar-toggler" data-bs-target="#navbarSupportedContent" data-bs-toggle="collapse" type="button">
     <span class="navbar-toggler-icon">
     </span>
    </button>
    <!--        <div class="collapse navbar-collapse" id="navbarSupportedContent">-->
    <!--            <ul class="navbar-nav ms-auto mb-2 mb-lg-0">-->
    <!--                <li class="nav-item"><a class="nav-link" href="">Последен брой</a></li>-->
    <!--                <li class="nav-item"><a class="nav-link" href="all-articles.html">Всички статии</a></li>-->
    <!--            </ul>-->
    <!--        </div>-->
   </div>
  </nav>
  <div class="container mt-5">
   <div class="row">
    <div class="col-lg-12 mb-3">
     <div class="badge bg-secondary text-decoration-none link-light offset-1">
      <a href="https://www.capital.bg/politika_i_ikonomika/bulgaria/2022/03/01/4315184_bsp_zashtitava_otkrito_interesite_na_putin_v_ukraina/" style="color: white" target="_blank">
       Оригинал: ЦЪКНИ ТУК
      </a>
     </div>
     <h1 class="col-12 col-lg-8 offset-lg-1 order-lg-2">
      БСП продължава да брани Русия и Путин
     </h1>
    </div>
   </div>
   <div class="row">
    <div class="col-lg-7 mt-2 offset-1">
     <img alt="БСП" class="img-fluid" src="https://img.capital.bg/shimg/zx952y526_4318663.jpg?v=1646154622"/>
    </div>
   </div>
   <div class="row">
    <div class="col-lg-12 mb-10 text-start">
     <div id="article-content">
      <div class="story-content col-12 col-lg-7 offset-lg-1">
       <!-- Номер пагараф: 1 -->
       <p>
        Още при съставянето на управляващата коалиция беше ясно, че в нея влизат партии с напълно противоположна идеология и формирането на обща политика в нея по много въпроси ще бъде изключително трудно. Почти всички стъпки на Корнелия Нинова в изпълнителната власт показват, че се случва точно това. Действията на лидера на БСП я позиционират като държава в държавата, нещо като Донецката и Луганската република в Украйна - на теория част от една обща официална власт, но на практика води собствена политика, и то в директна защита на руските интереси в България, а оттам и в Европейския съюз.
       </p>
       <!-- Номер пагараф: 2 -->
       <p>
        Това се видя особено ясно в последните дни, около разговорите за смяна на военния министър Стефан Янев. БСП и Корнелия Нинова бламираха номинацията на премиера Кирил Петков постът да се заеме от Тодор Тагарев заради публичните му пронатовски и антируски позиции. Нещо повече - от официалните заявления на Нинова стана ясно, че БСП е в основата на странната позиция в България да не бъдат разполагани допълнително натовски войски заради заплахата от Русия. "Преди 2-3 седмици Янев внесе предложение в Министерския съвет да бъдат допуснати на българска територия войски от други натовски държави. Четиримата министри на БСП отделихме повече от час да убеждаваме колко е неправилно това предложение и не го подкрепихме. Другите министри обаче гласуваха "за", заяви официално Нинова. Близки до Стефан Янев категорично отрекоха това да се е случвало по този начин, но важното в случая е позицията на Нинова срещу разполагането на чужди войски тук.
       </p>
       <!-- Номер пагараф: 3 -->
       <p>
        В същото време последните дни се разбра в достатъчна степен, че и близкият до президента Стефан Янев, и лидерката на БСП на практика са на общи прокремълски позиции. Докато Нинова открито ги заявява, бившият вече министър на отбраната ги завоалира с послания включително като това България да не се придържа към проевропейската политика. А лансираният от него неутралитет е един от основните моменти в стратегията на Путин за държавите от Източна Европа.
       </p>
       <!-- Номер пагараф: 4 -->
       <p>
        Проблемът в тази позиция е, че българската армия в момента няма никакъв шанс да се справи с евентуална руска атака. Единствената гаранция за нашата сигурност е членството в НАТО, а за да има то реална възпираща сила, тук трябва да са разположени боеспособни военни части и техника. В момента това не се случва и причините са две - категоричната съпротива на БСП и вероятно позицията на вече бившия военен министър, подкрепена от президента Радев.
       </p>
      </div>
      <div class="story-content col-12">
       <div id="nativeBanner_story4">
       </div>
       <div id="storyParallax1">
       </div>
      </div>
      <div class="story-content col-12 col-lg-7 offset-lg-1">
       <!-- Номер пагараф: 5 -->
       <p>
        Проруската позиция на БСП си пролича и при избора на новия военен министър - тя бламира официално обявения от "Продължаваме промяната" кандидат за военен министър Тодор Тагарев. В последния момент той беше сменен от досегашния посланик на България в НАТО Драгомир Заков. По неофициална информация на "Капитал" и други медии БСП са били категорично против кандидатурата на силно пронатовски настроения Тагарев и са заплашили включително с падане на правителството, ако той бъде издигнат. В крайна сметка Заков е избран като компромисен кандидат.
       </p>
       <!-- Номер пагараф: 6 -->
       <p>
        Това не означава задължително, че той е лош избор - новият министър на отбраната идва с богат дипломатически опит, включително в НАТО. Смяната на министрите беше подкрепена от всички депутати на БСП, а Нинова несъмнено приема хода за лична своя победа - от правителството си тръгва един от най-приближените хора на Румен Радев, с когото Нинова е в конфликт. В същото време БСП доказва, че може да извива ръцете на коалиционните си партньори в името на запазване на коалицията.
       </p>
       <!-- Номер пагараф: 7 -->
       <p>
        Извън това обаче щетите от подобни действия са много. Колебливата позиция на "неутралитет" увеличава значително рисковете за България. В момента тя изглежда като най-беззащитната близка държава на Русия и съответно лесна цел за нея. България освен това в момента продължава да се вижда отвън като ненадежден партньор - на срещите в НАТО и ЕС се правят заявки, които след това заради политически конфликти от различни места не могат да бъдат изпълнени. Ние бяхме една от първите държави, затворили въздушното си пространство за руски граждански самолети, но все още не сме изпратили никаква помощ на хората в Украйна - нито хуманитарна, още по-малко военно-техническа.
       </p>
       <!-- Номер пагараф: 8 -->
       <p>
        От своя страна, най-вероятно и защото гласовете на БСП са необходими за запазване на властта, или каквато и да е реформа в съдебната система засега останалите три партии не коментират соло изявите на левия лидер.
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 9 -->
       <p>
        Първите ефекти от про-руската позиция на БСП се забелязаха още миналата седмица.
       </p>
       <!-- Номер пагараф: 10 -->
       <h3>
        Пета колона
       </h3>
       <p>
        Докато всички останали партии в коалицията осъдиха категорично акта на признаване от страна на Русия на двете контролирани от сепаратисти територии в Донецк и Луганск, който предшества войната в Украйна, парламентарната група на БСП излезе с отделна позиция за руското признаване на сепаратистките "републики" в Източна Украйна от общата позиция на "Продължаваме промяната", ИТН и "Демократична България". Трите партии безрезервно подкрепяха териториалната цялост на Украйна, а ПГ на БСП въобще не я спомена, призова за мир, а акта на признаване "може да се разглежда като нарушение на международното право".
       </p>
       <!-- Номер пагараф: 11 -->
       <p>
        Успоредно с това, в деня на признаването от Путин на двете сепаратистки републики, Корнелия Нинова излезе с пресконференция, в която гарантира, че България не продава и не е продавала оръжия и продукти с двойно предназначение на Украйна. Оттам насетне стана ясно, че според Нинова България не бива и да изнася оръжия за Украйна в бъдеще - позиция, която Нинова поддържа и след началото на войната и повтори в ефира на bTV в понеделник докато все повече западни държави помагат на Украйна включително с оръжия. "Директното изнасяне на оръжие е пряко включване във войната. Ние сме партия, която иска мир. Искаме и двете страни да спрат военните действия", смята лидерът на БСП.
       </p>
       <!-- Номер пагараф: 12 -->
       <p>
        Заедно с "Възраждане" БСП отказа да подкрепи налагането на санкции над Русия при гласуването на общата декларация на парламента, осъждаща военната агресия на Путин, като по този начин социалистите за пореден път демонстрираха отделна линия от останалите три управляващи партии, и то опасна за националните интереси на България като член на НАТО и ЕС. Левицата не гласува и заглавието на декларацията заради думите "агресивни военни действия на Руската федерация". Левицата се оправдава, че поддържа тази "принципна" позиция от анексирането на Крим през 2014 г. насам. "Въведените в миналото санкции, които целят ограничаване на икономическата и финансовата сила на Руската федерация, не доведоха до очаквания ефект. Втората причина е с оглед на това, че санкции и контрасанкции биха се отразили негативно на българския национален интерес, българската икономика и българските граждани", обясни Нинова в ефира на bTV в понеделник.
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 13 -->
       <p>
        Лидерът на БСП все пак определя случващото се в Украйна като война и осъжда действията на Русия, но в ситуация, в която налагането на санкции е единствената възможна мярка, на практика тя призовава да не се прави нищо, което отслаби единната българска позиция. Когато всички партньори и съюзници на България в ЕС и НАТО, в които България е пълноправен член, подкрепят Украйна включително и с оръжия, Нинова ограничи българския принос до хуманитарна помощ и постави страната в унизително положение.
       </p>
       <!-- Номер пагараф: 14 -->
       <h3>
        Успоредна държавна политика
       </h3>
       <p>
        Територията, която получи Нинова като министър на икономиката и индустрията, е доста малка - основно държавните дружества и няколко агенции. Но откакто пое поста, вероятно е най-често даващият пресконференции министър. Активностите често са основно PR. Такова например беше таблото с цените на основни стоки на витрината на сградата на Министерството на икономиката, която някак си трябва да бори спекулата.
       </p>
       <!-- Номер пагараф: 15 -->
       <p>
        В продължение на месец и половина в повече от една пресконференция за целта Нинова обещаваше закон срещу събирачите на дългове, който в крайна сметка лицензира най-светлата част от веригата банки-колектори, но не и язвата с местни феодали и заложни къщи. Следваща стъпка в личната държавна политика на Нинова беше обявената миналата седмица мярка дърва за бедните да се продават пред държавните ловни и горски стопанства без посредници. Нинова обяви това от министерството на земеделието. "Тя дойде в МЗХГ, седна в стола на Иван Иванов, каза какво ще правят и след това даде на журналистите да му задават въпроси. Не се сещам за друг подобен случай", каза пред "Капитал" критик на Нинова вътре в партията. Според Нинова това ще спре политическото заиграване за дървата за огрев, когато дойдат избори, а според критиците й - че това е начин БСП да се опита да вземе контрол над това заиграване преди местните избори догодина. Логиката на новата политика си противоречи с вече обявени цели на правителството. Преди месец вицепремиерът по климатичните политики Борислав Сандов обяви, че държавата обмисля да спре социалните помощи за дърва и въглища като част от зелените политики на страната.
       </p>
       <!-- Номер пагараф: 16 -->
       <p>
        Всичко това се случва на фона на два свързани процеса - от една страна Нинова назначава свои близки партийци и апаратчици от БСП на все повече позиции в трите министерства на партията и в държавните компании спадащи в ресора й. Назначенията, които неизменно са за близки до Нинова, лица вървят успоредно с чистките вътре в партията, а посланието към социалистите е ясно - морков за лоялните и тояга за останалите. В началото на февруари Нинова освободи целия борд на Държавната консолидационна компания (ДКК), като на тяхно място сложи близки до левицата хора, които на свой ред ден по-късно смениха директора на дъщерното ВМЗ Иван Гецов.
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 17 -->
       <p>
        В същото време от края на декември тече чистка на по-знакови опозиционери на Нинова - основният й опонент при вътрешните избори на левицата през 2020 г. Кирил Добрев беше изхвърлен от партията на подписка между Коледа и Нова година, а лидерът на Софийската организация Калоян Паргов беше наказан за една година заради участието на общински съветници от БСП в сделката за уличното осветление на София, което Нинова "забеляза" едва след като беше огласено от "Спаси София" през януари. "Тук иде реч за нещо далеч по-елементарно. За демонстрация на сила. От страна на централното ръководство на партията към местните ръководители", коментира депутатът от БСП Крум Зарков. Източници на "Капитал" разказват, че върви чистка и на назначени от служебното правителство на Радев социалисти от държавни постове, като се дава пример с Александър Нейчев, отстранен от борда на Южноцентралното горско предприятие, чийто принципал е Министерството на земеделието. Нейчев, който е сред критиците на Нинова, е назначен в УС на предприятието от служебното правителство през юни 2021 г. В Търговския регистър става ясно, че мястото му е заел общинският лидер на БСП-Смолян Милко Гавазов.
       </p>
       <!-- Номер пагараф: 18 -->
       <p>
        "Държавната власт се използва по брутален начин за саморазправа и това е възможно само защото премиерът и други не са й скръцнали със зъби публично да спре. Нинова е най-уязвима към едни нови избори", смята член на опозицията на Нинова в БСП.
       </p>
       <!-- Номер пагараф: 19 -->
       <h3>
        Конкуренти с Копейкин
       </h3>
       <p>
        След трите избора миналата година БСП се сви от близо 1 млн. гласа през 2017 г. до 268 000 през 2021. А постоянните вътрешнопартийни борби, които Нинова показно продължава, само отнемат от енергията на левицата. Според партийци това върви ръка за ръка и с обещания за предни позиции в общинските листи към влиятелни фигури в местните структури. Това е очевиден опит за стягане на редиците в подготовка за местните избори догодина или за потенциални ранни предсрочни избори, но едва ли може да обърне отрицателната тенденция от последната година.
       </p>
       <!-- Номер пагараф: 20 -->
       <p>
        Според изследване на "Галъп" през февруари БСП се ползва с едва 5.5% подкрепа от всички българи с право на глас. За сравнение подкрепата за "Продължаваме промяната" е близо 20 на сто, а за ГЕРБ - малко над 14%. Така макар и да спечели вътрешно-партийната битка, Нинова поне за момента не успява да разшири общественото влияние на БСП. Едва ли и публичното заиграването с неутрални позиции за Украйна, което помага на Путин, срещу когото е настръхнало общественото мнение в целия свят, ще допринесе в това отношение. По данни на "Алфа Рисърч" от края на февруари 63.4% от българите одобряват реакцията на ЕС спрямо войната в Украйна, 55% одобряват поисканата от Кирил Петков оставка на Стефан Янев, а от началото на войната одобрението за Путин в българското общество се е сринало почти двойно.
       </p>
      </div>
      <div class="story-content col-12 col-lg-7 offset-lg-1">
       <!-- Номер пагараф: 21 -->
       <p>
        Така че ако БСП и Корнелия Нинова взимат решенията си на базата на досегашните си предположения за избирателите, много е вероятно да започнат да се конкурират с партията на Костадин Костадинов "Възраждане" за един и същ електорат. А ако се потвърдят информациите, че и близкият до Радев бивш военен министър също се кани да прави партия, която да изпълнява желанията на Кремъл, конкуренцията ще стане още по-ожесточена.
       </p>
      </div>
     </div>
    </div>
   </div>
  </div>
  <footer class="py-5 bg-dark">
   <div class="container">
    <p class="m-0 text-center text-white">
     FUCK THAT BULSHIT PAYWALL!
    </p>
    <p class="m-0 text-center text-white">
     за контакт -&gt; арменския поп или електрон amelija09
    </p>
   </div>
  </footer>
  <script src="https://cdn.jsdelivr.net/npm/bootstrap@5.1.3/dist/js/bootstrap.bundle.min.js">
  </script>
  <script src="js/scripts.js">
  </script>
 </body>
</html>
